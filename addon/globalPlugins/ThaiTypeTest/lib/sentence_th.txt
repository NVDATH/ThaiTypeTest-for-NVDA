ภาษา เป็น ระบบการสื่อสาร ที่มนุษย์ใช้ในการติดต่อกัน
โดยธรรมชาติแล้ว ภาษาเป็นเสียง เป็นการพูด เป็นสิ่งที่ทำให้มนุษย์แตกต่างไปจากสัตว์โลกอื่นๆ ทั้งปวง
ไม่มีสัตว์โลกอื่นใดอีก ที่สามารถใช้ภาษาได้ในลักษณะเดียวกับมนุษย์
ภาษาเป็นเครื่องมือสำคัญที่สุด ที่มนุษย์ใช้พัฒนาตัวเอง
ความเจริญและอารยธรรมต่างๆ เกิดขึ้นมาได้ก็เพราะมนุษย์มีภาษาใช้เป็นเครื่องมือทั้งสิ้น
ภาษาทำให้มนุษย์สามารถคิด วิเคราะห์ แยกแยะสิ่งต่างๆ สร้างจินตนาการ หาเหตุผล ให้เหตุผลและแสดงอารมณ์ความรู้สึกต่างๆ ให้ผู้อื่นรับทราบได้
ถ้าเราไม่มีภาษา การคิดหรือการคิดค้นใดๆ ก็คงมีขึ้นไม่ได้
และเราคงไม่มีศาสนา การปกครอง วรรณกรรม ปรัชญา และศิลปะต่างๆ ดังที่เรามีอยู่ในทุกวันนี้

ภาษาเป็นระบบการสื่อสารที่ใช้ในการติดต่อกัน : การใช้โทรศัพท์

ภาษาเป็นของคู่กับสังคมมนุษย์ ที่ใดมีสังคม ที่นั่นย่อมต้องมีภาษาใช้
มนุษย์ในสังคมต้องใช้ภาษาเป็นสื่อกลาง สำหรับติดต่อกันในทุกๆ ด้าน
คนที่เป็นเพื่อนกันใช้ภาษาคุยกัน
คนที่ทำงานด้วยกัน ใช้ภาษาเป็นสื่อกลางในการทำงาน
คนที่เป็นพ่อแม่ใช้ภาษาสั่งสอนลูก คุยกับลูก
คนที่เป็นลูกใช้ภาษาเพื่อเข้าใจ แสดงความคิดเห็น ความต้องการ
คนที่เป็นครูอาจารย์ใช้ภาษาถ่ายทอดความรู้ และวิชาการต่างๆ ฯลฯ
เหล่านี้เห็นได้ว่า การใช้ภาษาต้องมีสองฝ่ายหรือสองคนขึ้นไปเสมอ
ภาษาจึงเป็นเรื่องของสังคมด้วย

เด็กไทยที่เกิดในสังคมไทยเมื่อหัดพูดภาษาไทยนั้น
นอกจากเรียนออกเสียงพูดให้ชัด ใช้คำ ใช้ประโยคให้ถูกเหมือนภาษาไทยของผู้ใหญ่แล้ว
ในขณะเดียวกันก็เรียนรู้ไปด้วยว่า จะพูดอะไร กับใคร เมื่อใด และพูดอย่างไร
ซึ่งสิ่งเหล่านี้ต่างกันไปตามแต่ละภาษา
ในแง่หนึ่ง ภาษาจึงเปรียบเสมือนแหล่งรวมพฤติกรรม และประสบการณ์ต่างๆ ของชีวิตในแต่ละสังคม
และการหัดพูด หรือการเรียนรู้ภาษาของเด็ก จึงเป็นการเรียนรู้ถึงชีวิต และประสบการณ์ต่างๆ ในชีวิตของสังคมนั้นๆ ไปด้วย

ภาษาเป็นระบบการสื่อสารที่ใช้ในการติดต่อกัน : ภาษามือ สำหรับคนหูหนวก

ในฐานะเป็นแหล่งรวมพฤติกรรม และประสบการณ์ต่างๆ ของชีวิตของคนในสังคม
ภาษาทำหน้าที่เสมือนบันทึกของสังคมด้วย
สิ่งใดที่เคยปรากฏมีในสังคม ที่คนในสังคมเคยกล่าวถึง หรือเคยมีพฤติกรรมเกี่ยวข้องด้วย
สิ่งนั้นก็มีปรากฏเป็นคำใช้อยู่ในภาษา
จากคำในภาษาไทยที่เป็นมรดกตกทอดกันมานานนับพันปีนั้น
เราสามารถมองเห็นลักษณะของสังคมของคนไทยโบราณได้หลายแง่มุม

เช่น คำว่า นา ข้าว ไถ หว่าน เกี่ยว บอกให้ทราบว่าคนไทยสมัยโบราณทำนาข้าว
คำเรียกชื่อสัตว์และพืชบางอย่าง เช่น เสือ ลิง ช้าง กล้วย อ้อย งา บอกให้ทราบว่าสังคมไทยโบราณอยู่ในเขตที่มีอากาศร้อน
คำเรียกชื่อของใช้บางอย่าง และคำบอกกิริยาอาการบางอย่าง บอกให้ทราบว่า มีกิจกรรมอะไรในสังคมโบราณ
เช่น เรือ ถ่อ ไหม ทอ บอกให้ทราบว่าสังคมไทยโบราณอยู่ใกล้แหล่งน้ำ มีการใช้เรือเป็นพาหนะ และมีการทอผ้า เป็นต้น ฯลฯ

การเล่นโขน

เนื่องจากภาษา และสังคม มีความใกล้ชิดกันมากดังได้กล่าวมาแล้วนั้น
เมื่อสังคมมีการเปลี่ยนแปลง ภาษาก็เปลี่ยนตามไปด้วย
เมื่อคนไทยแยกย้ายกันไปอยู่ตามที่ต่างๆ กัน และแต่ละถิ่นมีสภาพแวดล้อมที่ต่างกันไป
การเปลี่ยนแปลงของภาษาในแต่ละแห่งก็ต่างกันไปด้วย

คนไทยที่ไปอยู่ใกล้ทะเล ก็มีคำว่า "ทะเล" ใช้เพิ่มขึ้นในภาษา
กลุ่มที่ไปอยู่ในแหล่งที่มีอากาศหนาว จนน้ำค้างกลายเป็นน้ำแข็งก็มีคำว่า "เหมย" ใช้
ถิ่นที่ไม่มีสภาพแวดล้อมดังกล่าว ก็ไม่มีคำบอกสภาพแวดล้อมใหม่ใช้
นอกจากนี้กลุ่มคนที่ใช้ภาษาอื่นที่อยู่ใกล้เคียงกัน ก็มีอิทธิพลทำให้ภาษาไทยแต่ละแห่งเปลี่ยนแปลงต่างกันไปด้วย
เช่น คนไทยที่อยู่ใกล้ชิดกับคนพูดภาษาเขมร ก็รับคำภาษาเขมรมาใช้
ส่วนคนไทยที่อยู่ใกล้ชิดกับภาษาจีน ก็ยืมคำจากภาษาจีนไปใช้
กลุ่มคนไทยที่รับวิทยาการความรู้ และเทคโนโลยีจากผู้ที่ใช้ภาษาอังกฤษ
ก็รับคำภาษาอังกฤษเข้ามาใช้พร้อมๆ กับวิทยาการความรู้เหล่านั้น
ทำให้มีคำศัพท์ และการใช้ภาษาที่แตกต่างไปจากภาษาของกลุ่มคนไทย ที่ไม่ได้รับอิทธิพลจากภาษาอังกฤษ

การเปลี่ยนแปลงในลักษณะดังกล่าว
ประกอบกับการเปลี่ยนแปลงที่เกิดขึ้นเองในภาษาแต่ละแห่ง
ทำให้ภาษาไทยที่เป็นมรดกตกทอดมาจากสมัยโบราณแตกต่างกันไปตามถิ่นต่างๆ ในประเทศไทย
ภาษาที่ใช้พูดในถิ่นทางภาคเหนือ ภาคตะวันออกเฉียงเหนือ ภาคใต้ และภาคกลาง ก็แตกต่างกัน
ทั้งการออกเสียง และการใช้คำศัพท์

สิ่งที่บอกให้รู้ได้ว่า เป็นภาษาไทยเหมือนกัน คือ คำศัพท์ที่เป็นมรดกตกทอดมาแต่โบราณ ซึ่งมีจำนวนนับได้เป็นพันคำ
ได้แก่ คำพื้นๆ ที่ใช้ทั่วไปในชีวิตประจำวันในสังคมโบราณ ที่ยังไม่เปลี่ยนไปในสังคมปัจจุบัน
เช่น พ่อ แม่ พี่ น้อง นา ไถ เสือ หมา บ้าน หนึ่ง สอง สาม เจ็ด สิบ กิน นอน คิด ฝัน รัก ได้ ไม่ มา ไป หัว ปาก ตา ผี สี ใหญ่ บาง ยาว ฯลฯ

#credit: https://saranukromthai.or.th/oldchild/1536
ตระกูลภาษาไท
ภาษาไทยเรา นอกจากจะมีใช้พูดอยู่ในประเทศไทย และมีความแตกต่างกันไปตามถิ่นต่างๆ ดังได้กล่าวมาแล้ว ยังมีภาษาที่อาจจัดว่า เป็นภาษาไทอยู่ในประเทศใกล้เคียงอีกหลายประเทศ นักภาษาได้ศึกษาภาษาเหล่านี้ไปแล้วหลายถิ่น ในหลายประเทศ และจัดภาษาเหล่านี้รวมทั้งภาษาไทยในประเทศไทยด้วย ให้เป็นภาษาที่อยู่ในตระกูลเดียวกัน เรียกว่า ตระกูลภาษาไท ที่นักภาษาจัดภาษาเหล่านี้เป็นภาษาไท หรือเป็นภาษาพี่น้องกับภาษาไทยในประเทศไทย ก็เพราะภาษาเหล่านี้มีลักษณะภาษาที่คล้ายคลึงกันหลายประการ และนักภาษาอธิบายว่า ความคล้ายคลึงกันนี้ เกิดจากภาษาเหล่านี้ รับคำที่เป็นมรดกตกทอดมาจากภาษาโบราณเดียวกัน คำศัพท์ที่เรียกว่า เป็นคำมรดก หมายถึง คำศัพท์ที่ใช้พูดถึงเรื่องในชีวิตประจำวันง่ายๆ ในสังคมโบราณ ไม่มีสิ่งที่เกี่ยวข้องกับความเจริญในสมัยปัจจุบัน
คำศัพท์ที่ว่านี้ นักภาษาได้รวบรวมไว้เป็นจำนวนกว่า ๑,๐๐๐ คำ และเราได้เห็นตัวอย่างคำศัพท์มรดกไปบ้างแล้ว
ชาวไตลื้อในประเทศจีน จะใช้ภาษาที่เป็นส่วนหนึ่งของตระกูลภาษาไ
คนที่พูดภาษาไทเหล่านี้ บางกลุ่มก็เรียกตนเองว่า เป็นคนไต บางกลุ่มก็ไม่ใช้คำว่า ไทหรือไตเลย นอกจากภาษาไทยในประเทศไทยแล้ว ภาษาในประเทศอื่น ที่นักภาษาจัดว่า เป็นภาษาอยู่ในตระกูลเดียวกับภาษาไทยในประเทศไทย ยังมีภาษาลาวในประเทศลาว ภาษาไทดำ ไทแดง ไทขาว ไทนุง ไทโท้ ในประเทศเวียดนาม ภาษาไตเต้อหง ภาษาไทลื้อ ภาษาลุงโจว ภาษาโปอาย ภาษาวูมิง ฯลฯ ในประเทศจีน ภาษาไทพาเก ภาษาไทคำตี่ ภาษาไท ไอต้อน ไทอาหม ในประเทศอินเดีย
นอกจากนี้ยังมีกลุ่มคนที่พูดภาษาไทยในประเทศมาเลเซีย และกัมพูชา ซึ่งยังไม่ได้มีการศึกษาในรายละเอียดของลักษณะภาษา

#credit: https://saranukromthai.or.th/oldchild/1537
ภาษาพูด

ลักษณะภาษาไทยมาตรฐาน
ภาษาไทยมาตรฐาน หมายถึง ภาษาที่ใช้เป็นภาษาราชการ ภาษาที่ใช้ในการเรียนการสอนในโรงเรียน ภาษาที่ใช้ในโอกาสที่เป็นทางการต่างๆ และภาษาที่สื่อสารมวลชนต่างๆ ใช้ด้วย
เนื่องจากกรุงเทพฯ เป็นศูนย์กลางของการบริหารประเทศ เราจึงคิดว่าภาษามาตรฐานเป็นภาษากรุงเทพฯ แต่แท้จริงแล้ว ภาษาในเมืองหลวงนี้มีความหลากหลายมาก ตามลักษณะผู้คนที่แตกต่างกันซึ่งมาอยู่รวมกันเป็นจำนวนมหาศาล
ภาษามาตรฐานจึงหมายถึง ภาษาที่ใช้ในโอกาสที่เป็นทางการ มากกว่าที่จะเป็นภาษาของคนกรุงเทพฯ กลุ่มใดกลุ่มหนึ่งโดยเฉพาะ
ลักษณะภาษาไทยมาตรฐานที่สอนในโรงเรียน เป็นลักษณะของภาษาเขียน ซึ่งมีข้อแตกต่างไปจากภาษาพูดหลายประการ
เป็นธรรมชาติที่ภาษาพูดกับภาษาเขียนย่อมไม่เหมือนกัน
ลักษณะสำคัญของตัวอักษรไทยมาตรฐานมีดังต่อไปนี้

เสียง

เสียงวรรณยุกต์
ลักษณะเด่นของภาษาไทยทั่วๆ ไป ไม่ว่าจะเป็นภาษาของคนกลุ่มใดก็ตาม คือ เป็นภาษาที่ใช้เสียงวรรณยุกต์แยกความหมายของคำ
เสียงวรรณยุกต์ หมายถึง ระดับเสียงสูงต่ำในทำนองเดียวกับระดับเสียงในดนตรี
ในภาษาไทย ระดับเสียงสูงต่ำทำให้ความหมายของคำต่างกันได้ ซึ่งแตกต่างจากภาษาอื่นๆ เช่น ภาษาอังกฤษ ฝรั่งเศส มาเลเซีย และเขมร
ในภาษาเหล่านี้ คำๆ หนึ่งอาจออกเสียงสูงต่ำได้ โดยความหมายของคำไม่เปลี่ยนไป

ภาษาไทยมาตรฐานมีเสียงวรรณยุกต์ ๕ เสียง ซึ่งมีชื่อเรียกตามหนังสือไวยากรณ์ไทยทั่วไปว่า เสียงสามัญ เสียงเอก เสียงโท เสียงตรี และเสียงจัตวา
เราอาจแบ่งเสียงทั้ง ๕ นี้ออกเป็น ๒ กลุ่ม ตามลักษณะระดับเสียงคือ

๑. เสียงคงระดับ
หมายถึง เสียงวรรณยุกต์ที่ระดับเสียงเมื่อเริ่มต้นกับระดับเสียงเมื่อจบ ไม่ต่างกันมาก จนเป็นคนละเสียง

๒. เสียงเปลี่ยนระดับ
เป็นเสียงที่ระดับเสียงเมื่อเริ่มต้นกับเมื่อจบ ต่างกันมาก จนเป็นคนละเสียง

สัญลักษณ์แสดงระดับเสียงวรรณยุกต์ในภาษาไทยมาตรฐาน
ภาษาไทยมาตรฐานมีเสียงวรรณยุกต์ ๕ เสียง แต่ใช้ระดับเสียงเพียง ๓ ระดับเท่านั้น คือ สูง กลาง และต่ำ
ลักษณะเสียงวรรณยุกต์ทั้ง ๕ มีดังนี้ คือ

เสียงคงระดับ

๑. เสียงสามัญ
เป็นเสียงระดับกลางโดยประมาณ
ตัวอย่างคำที่มีเสียงระดับกลาง เช่น มา ไป ดู วัน ดาว กิน ปี เดือน เรือ

๒. เสียงเอก
เป็นเสียงที่มีระดับต่ำ
ตัวอย่างคำที่มีเสียงระดับต่ำ เช่น ไก่ ไข่ เบื่อ หย่า ป่าน ห่าง อย่าง สิบ ปาก

๓. เสียงตรี
เป็นเสียงที่มีระดับสูง
ตัวอย่างคำที่มีเสียงระดับสูง เช่น ช้าง น้อง รัก ไว้ คั้น ฆ้อง ซ้าย นก มุข

เสียงเปลี่ยนระดับ

๔. เสียงโท
เริ่มต้นเป็นเสียงระดับสูง และเลื่อนลง จบด้วยเสียงระดับต่ำ
ตัวอย่างคำที่มีเสียงโท เช่น ถ้า ข้าม ให้ เสื้อ เชื่อ พ่อ ลาภ มาก ยาก

๕. เสียงจัตวา
เริ่มต้นด้วยเสียงระดับต่ำ แล้วเลื่อนสูงขึ้นและจบด้วยเสียงระดับสูง
ตัวอย่างคำที่มีเสียงจัตวา เช่น สี ฝน ของ ถาม หาย ผัน ฉาย เสือ เผา

ลักษณะคำหรือพยางค์ในภาษาไทยมีความเกี่ยวข้องกับเสียงวรรณยุกต์ด้วย คือ คำเป็น คือคำที่มีเสียงเบา อาจมีเสียงวรรณยุกต์ใดๆ ก็ได้ ๑ ใน ๕ เสียงที่กล่าวมาแล้ว
แต่คำตายมีได้เพียง ๓ เสียงเท่านั้น คือ เสียงเอก เสียงโท และเสียงตรี เสียงหนึ่งเสียงใด
ซึ่งหมายความว่า คำตายไม่ใช้เสียงวรรณยุกต์สามัญและจัตวา

แต่ในภาษาพูดในปัจจุบัน มีผู้ออกเสียงคำตายที่ลงท้ายด้วยสระสั้นที่มีเสียงวรรณยุกต์เอกและตรีเป็นเสียงสามัญ
เช่น พยางค์แรกของคำว่า ทะเล รหัส คือ ทะ- และ ระ- ควรเป็นเสียงตรี แต่มีผู้ออกเสียงเป็นเสียงสามัญเป็นจำนวนมาก
ในทำนองเดียวกัน พยางค์แรกของคำว่า กระเป๋า ตะปู สบู่ คือ กระ- ตะ- ส- ควรมีเสียงวรรณยุกต์เป็นเสียงเอก แต่ก็มีผู้ออกเสียงเป็นเสียงสามัญ
ซึ่งเราอาจนับว่าเป็นความเปลี่ยนแปลงที่กำลังเกิดขึ้นในภาษา และกำลังเป็นที่สังเกตเห็นได้ชัดมากขึ้นทุกขณะ
โดยเฉพาะในสภาวะที่ต้องใช้ภาษาราชการ เช่น การอ่านข่าว
ในปัจจุบันเรายังมีทั้งผู้ที่อ่านออกเสียงคำตายตามที่ควรเป็นมาแต่ดั้งเดิม คือ ออกเป็นเสียงเอกหรือเสียงตรี
และผู้ที่อ่านตามเสียงภาษาพูด คือ ออกเป็นเสียงสามัญ

เสียงพยัญชนะ
เสียงพยัญชนะในภาษาไทยมาตรฐานมี ๒๑ เสียง แต่มี ๔๔ รูป
ดังอาจจัดเป็นกลุ่มตามตำแหน่งลิ้นในช่องปากที่เหมือนกัน โดยไม่คำนึงถึงเสียงวรรณยุกต์ในชื่ออักษร

ตัว "ข ฃ ค ฅ ฆ" เขียนต่างกัน แต่ตำแหน่งลิ้นในขณะออกเสียงเหล่านี้เหมือนกัน
ในทำนองเดียวกัน ตัว "ฉ ช ฌ" ก็มีตำแหน่งลิ้นเหมือนกัน
และตัวอักษรในกลุ่มต่างๆ ที่มีมากกว่าหนึ่งตัวขึ้นไป ก็มีตำแหน่งลิ้นเหมือนกับอักษรอื่นในกลุ่มเดียวกัน

ในแง่ของการออกเสียง มีเสียงตัว "ร" เพียงเสียงเดียวที่แสดงว่ากำลังมีการเปลี่ยนแปลงเกิดขึ้น
กล่าวคือ การออกเสียงนี้ไม่สม่ำเสมอเหมือนเสียงพยัญชนะอื่นๆ
เสียง "ร" นี้ คนจำนวนมากออกเสียงเป็นเสียง "ล" เช่น เรือ รู้ ออกเสียงเป็น เลือ ลู้
และบางครั้งมีผู้ที่ออกเป็นเสียง "ร" บางครั้งก็ออกเป็นเสียง "ล"
การออกเสียงไม่สม่ำเสมอในทำนองนี้ ปรากฏทั้งในสภาพการที่เป็นทางการ และไม่เป็นทางการ

กล่าวคือ แม้บางครั้งผู้ใช้ภาษาจะตระหนักถึงความเหมาะสมที่จะต้องออกเสียง "ร" ให้ถูกต้อง
แต่ผู้ใช้ภาษาก็ยังออกเสียงเป็น "ล" ในบางครั้ง เพราะไม่สามารถควบคุมการออกเสียงได้ทุกครั้ง
ที่เป็นเช่นนี้ก็เพราะการออกเสียงนี้ กำลังอยู่ในระหว่างการเปลี่ยนแปลง

ในภาษาไทยถิ่นอื่นหลายถิ่น เสียง "ร" แบบนี้ได้กลายเป็นเสียงอื่นไปแล้ว
แต่ทั้งนี้ ไม่จำเป็นว่าเสียง "ร" จะต้องกลายเป็นเสียง "ล" ในภาษาไทยมาตรฐานด้วยเช่นกัน
การที่ภาษาเขียนยังมีตัว "ร" อยู่ การสอนให้ออกเสียงตามตัวเขียนในโรงเรียน
และความรู้สึกว่าการออกเสียงให้ถูกต้องเหมือนภาษาเขียนเป็นสิ่งที่จำเป็น
อาจเป็นสิ่งที่ทำให้ยังมีการออกเสียงตัว "ร" อยู่ในภาษาไทยมาตรฐานต่อไป

ในภาษาของคนไทยบางกลุ่ม การออกเสียงไม่สม่ำเสมอแบบนี้ มีอยู่ในการออกเสียงควบกล้ำด้วย

เสียงพยัญชนะควบกล้ำในภาษาไทยมาตรฐานมีทั้งหมด ๑๒ เสียง ดังนี้
ในบรรดาเสียง ๑๒ กลุ่มนี้ มีเพียง ๒ กลุ่มเท่านั้น ที่ผู้ใช้ภาษาไทยมาตรฐานออกเสียงได้สม่ำเสมอ คือ กลุ่มที่ ๓ และ ๖
ที่เหลือผู้ใช้ภาษาบางครั้งออกเสียงควบกล้ำ "ร" เป็น "ล" หรือไม่ออกเสียงควบกล้ำเลย

เสียงสระ
ลักษณะเด่นของสระในภาษาไทย คือ เสียงสั้นยาวของสระ มีความสำคัญทำให้ความหมายของคำต่างกันได้
เช่น แกะ-แก่ เป็นคำที่ต่างกัน เพราะคำหนึ่งมีสระสั้น อีกคำหนึ่งมีสระยาว เป็นต้น
ซึ่งลักษณะนี้ต่างจากภาษาอื่นๆ อีกหลายภาษาที่เรารู้จัก เช่น ภาษาอังกฤษ และภาษาจีน
ในภาษาเหล่านี้ คำๆ เดียวกันจะออกเสียงสระของคำให้สั้นหรือยาว ความหมายของคำก็ไม่เปลี่ยนไป

ภาษาไทยมาตรฐานมีเสียงสระเดี่ยวสั้น ๙ เสียง และยาว ๙ เสียงดังนี้
มีสระผสมอีก ๓ เสียง คือ เ-ีย เ-ือ และ -ว
สระผสมนี้เสียงสั้นและยาวไม่มีความสำคัญเหมือนกับในสระสั้น
กล่าวคือ คำที่มีสระผสมเราอาจออกเสียงให้สั้นหรือยาวก็ได้ โดยคำไม่เปลี่ยนความหมายไป
แต่ในภาษาเขียนเราสามารถแสดงถึงความแตกต่างของสระสั้นและยาวได้ ดังนี้

๑. เ-ียะ เช่น เกี๊ยะ เปี๊ยะ เ-ีย เช่น เสีย เลี้ยง
๒. เ-ือะ เ-ือ เช่น เรือ เชื่อง
๓. -ัวะ -ัว เช่น หัว กลัว

ลักษณะวลีและประโยคพื้นฐาน
นักภาษาจำแนกภาษาต่างๆ ในโลกออกเป็น ๒ ประเภทใหญ่ๆ ตามลักษณะรูปประโยคที่ใช้ คือ

๑. ภาษาที่เรียงบทกรรมของประโยคไว้หลังบทกริยาของประโยค หรือเรียกว่า ภาษาแบบกริยา + กรรม
ตัวอย่างเช่น เขาปล่อยนก (นกเป็นบทกรรม ปล่อยเป็นบทกริยา)
ภาษาไทย อังกฤษ มาเลย์ เขมร ฯลฯ เรียงประโยคแบบนี้ และจัดเป็นภาษาประเภทนี้

๒. ภาษาที่เรียงบทกรรมของประโยคไว้หน้าบทกริยา หรือเรียกว่า ภาษาแบบกรรม + กริยา
ตัวอย่างเช่น เขานกปล่อย (มีความหมายว่า เขาปล่อยนก)
ภาษาญี่ปุ่น พม่า สิงหล ฯลฯ เรียงประโยคแบบนี้ และจัดเป็นภาษาประเภทนี้

นอกจากการเรียงรูปประโยคต่างกันดังกล่าวแล้ว ภาษา ๒ ประเภทนี้ ยังมีลักษณะเฉพาะอื่นๆ ที่แตกต่างตรงข้ามกันอีกหลายประการ
เป็นต้นว่า การเรียงลำดับคำเรียกชื่อกับคำบอกตำแหน่ง ชื่อกับนามสกุล บทขยายนามกับคำนาม บทขยายกริยากับกริยา คำปฏิเสธกับคำกริยา ฯลฯ
ตัวอย่าง เช่น ภาษาสิงหลเรียงนามสกุลมาก่อนชื่อ อนุประโยคที่ขยายนามอยู่หน้าคำนาม คำปฏิเสธอยู่หลังคำกริยา

ภาษาไทยจัดว่าเป็นภาษาแบบกริยา + กรรม และมีลักษณะสำคัญต่างๆ ดังนี้

๑. เรียงคำบุพบทไว้หน้าคำนาม เช่น ในบ้าน บนโต๊ะ
๒. คำแสดงการเปรียบเทียบ "กว่า" ตามหลังคำที่ใช้เปรียบเทียบ เช่น ใหญ่กว่า
๓. เรียงตำแหน่งและชื่อไว้หน้านามสกุล เช่น พลเอกเปรม ติณสูลานนท์
๔. คำแสดงความเป็นเจ้าของอยู่หลังคำนาม เช่น หนังสือของเรา
๕. คำขยายคำนามอยู่หลังคำนาม เช่น หนังสือเล่มใหญ่
๖. อนุประโยคอยู่หลังคำนามที่ขยาย เช่น คนที่ช่วยเราทำงาน
๗. คำปฏิเสธอยู่หน้าคำกริยา เช่น ไม่ชอบ

ลักษณะอื่นๆ
นอกจากลักษณะสากลดังกล่าวแล้ว ภาษาไทยยังมีลักษณะเฉพาะตัวอีก คือ ประโยคในภาษาไทยมีกริยาเรียงติดต่อกันได้หลายคำ เรียกว่า กริยาอนุกรม
และคำกริยาเหล่านี้สื่อความหมาย เรียงตามลำดับเรื่องที่เกิดขึ้นจริง
เช่น เด็กๆ เคยคิดจะออกไปเดินเล่นแถวนั้น
ในตัวอย่างนี้มีกริยาเรียงกันหลายตัว และกริยาที่เกิดก่อนในประโยค ก็สัมพันธ์กับเรื่องที่เกิดก่อน
ดังนี้ การเคย เกิดก่อนการคิด และการคิด เกิดก่อนการออกไป เป็นต้น

นอกจากนี้บางครั้งผู้กระทำกริยาก็หลายคน แต่ว่าไม่ปรากฏรูปในประโยค
เช่น "ฉันบอกให้ออกไปข้างนอก" "ฉัน" เป็นประธานของ "บอกให้" แต่ไม่ใช่ประธานของ "ออกไป"
และผู้ใช้ภาษาไทยสามารถเข้าใจอย่างนี้ได้ ก็เพราะความหมายส่วนหนึ่งของประโยคอยู่ในสภาพการใช้ภาษา
ผู้ที่อยู่ในการพูดจึงเข้าใจได้ต่างจากภาษาอีกหลายภาษาในตะวันตก
เช่น ภาษาอังกฤษ ซึ่งโดยทั่วไปประโยคจะสื่อความหมายทั้งหมด และความหมายไม่ขึ้นกับสภาพการพูดในทำนองนี้

ลักษณะเด่นของภาษาไทยอีกอย่างหนึ่งคือ เป็นภาษาที่ใช้คำลักษณะนามเมื่อเกี่ยวข้องกับจำนวน การชี้เฉพาะ หรือการกำหนดเฉพาะต่างๆ เช่น

ภาษาไทยอื่นๆ
ภาษาไทยอื่นๆ ที่ไม่ใช่ภาษาไทยมาตรฐาน คือ อาจเป็นภาษาของคนที่อยู่ในกรุงเทพฯ แต่ไม่ใช่ภาษาที่ใช้ในราชการ หรือภาษาในถิ่นอื่นๆ นอกเหนือจากภาคกลาง
ส่วนใหญ่มีลักษณะเหมือนกับภาษาไทยมาตรฐานที่กล่าวมาแล้ว โดยเฉพาะอย่างยิ่งลักษณะของการเรียงคำในวลีและประโยค
สิ่งที่ต่างกันมากที่สุดระหว่างภาษาไทยกลุ่มต่างๆ คือ เสียงวรรณยุกต์
ภาษาหลายกลุ่มมีจำนวนเสียงวรรณยุกต์เท่ากัน แต่ลักษณะเสียงวรรณยุกต์ที่เกิดในแต่ละคำต่างกันไป ซึ่งกลายเป็นลักษณะเฉพาะถิ่น หรือเฉพาะกลุ่มไปได้
เช่น คนที่ใช้ภาษาทางภาคเหนือด้วยกัน เมื่อฟังคนพูดแล้วอาจบอกได้ว่าเป็นคนจากถิ่นใด เช่น ลำพูน ลำปาง เพราะใช้เสียงต่างกัน
นอกจากนี้ภาษาในแต่ละถิ่นแต่ละภาค ยังมีคำศัพท์เฉพาะถิ่นด้วย
ซึ่งนับเป็นความแตกต่างอีกอย่างหนึ่งระหว่างภาษากลุ่มต่างๆ ในประเทศไทย

#credit https://saranukromthai.or.th/oldchild/1538
ภาษาเขียนและตัวอักษร
นักภาษาประมาณว่า ในโลกเรามีภาษาที่ใช้พูดกันอยู่ราวๆ ๓,๐๐๐ ภาษา แต่ภาษาที่มีตัวอักษรมีอยู่ไม่ถึง ๕%
การประดิษฐ์ภาษาเขียนขึ้นในสังคมใดๆ ก็ตาม นับเป็นความก้าวหน้าทางเทคโนโลยีที่ยิ่งใหญ่ของสังคมนั้นๆ
เพราะภาษาเขียนทำให้สังคมพัฒนา และก้าวหน้าไปอย่างรวดเร็ว และเปลี่ยนแปลงวิถีชีวิตของคนในสังคมไปจากเดิมมาก

ในสังคมที่ไม่มีภาษาเขียน การดำเนินชีวิตมักเป็นไปตามกรอบประเพณี ที่สืบทอดมาอย่างเคร่งครัด
การเรียนการสอนใดๆ ย่อมอาศัยการฟัง การฝึกปฏิบัติ เป็นหลักสำคัญ
การท่องจำ การทำซ้ำแล้วอีกเป็นสิ่งจำเป็น
สิ่งที่ได้เรียนรู้จากการท่องจำนับเป็นสิ่งที่มีค่า เป็นสิ่งศักดิ์สิทธิ์ควรแก่การเก็บรักษา ไม่พึงทำให้เปลี่ยนแปลงไป

นอกจากนี้ในการเรียนการพูดใดๆ จะต้องมี ๒ ฝ่ายเสมอ
เนื่องจากความจำของมนุษย์มีขอบเขตจำกัด การจำ จึงทำได้อย่างมีขอบเขตที่จำกัด เช่นกัน
ตัวอักษรทำให้ข้อจำกัดนี้หมดไป
มนุษย์สามารถบันทึกเรื่องราวต่างๆ ได้ยาวเท่าที่ต้องการ
และสภาพการใช้ภาษาก็เปลี่ยนแปลงไปโดยสิ้นเชิง

มนุษย์เปลี่ยนจากการใช้เสียง และการใช้หูฟัง มาเป็นการใช้เครื่องมือเขียน และใช้สายตาอ่าน
การเขียนทำให้เกิดสภาพการใช้ภาษาเพียงคนเดียว หรือฝ่ายเดียวได้ คือ อ่านและเขียนคนเดียวได้
ภาษาเขียนทำให้เกิดการเรียนการสอนที่กว้างไกล ผู้เรียนไม่ต้องเห็นหน้าผู้สอนก็ได้
เพราะเหตุนี้ การเผยแพร่ศาสนา การศึกษาในโรงเรียน วิทยาศาสตร์ และเทคโนโลยีต่างๆ จึงเกิดขึ้นได้

แต่ไม่ว่าการเขียนจะทำให้เกิดความก้าวหน้าเท่าใดก็ตาม ภาษาเขียนก็ยังต้องผูกพันกับภาษาพูด
สังคมมนุษย์ทุกสังคมมีภาษาพูด แต่ตัวอักษรมีในบางสังคมเท่านั้น
และไม่มีสังคมใดที่มีแต่ภาษาเขียนและตัวอักษร โดยไม่มีภาษาพูด

ตัวอักษรที่มนุษย์ประดิษฐ์ขึ้นมีหลายรูปแบบ
แบบแรกเริ่มเป็นภาษาเขียนที่ใช้แทนความหมาย สัญลักษณ์หนึ่งใช้แทนความคิด หรือความหมายหนึ่ง เช่น ดวงอาทิตย์ หมายถึง วัน
แต่รูปแบบภาพธรรมดาที่ไม่ได้ใช้แทนความหมายอื่น ไม่นับเป็นตัวอักษร

ตัวอักษรจีนซึ่งมีใช้นานหลายพันปี เป็นภาษาเขียนที่ใช้แทนคำหรือความคิด
ดังนั้นคนจีนที่พูดกันคนละภาษา เช่น จีนกลางกับจีนแต้จิ๋ว ซึ่งต่างกันมาก และไม่สามารถพูดกันได้รู้เรื่อง
สามารถอ่านภาษาเดียวกันได้ เพราะเป็นภาษาที่แทนคำหรือความคิด
ตัวอักษรหนึ่งอาจใช้แทนความคิด เช่น คน หรือน้ำ ได้โดยไม่เกี่ยวกับเสียงในภาษาเลย
ผู้ที่ออกเสียงคำต่างกัน จึงอ่านภาษาเดียวกันได้
แต่คำในภาษาหนึ่งๆ มีจำนวนมากมาย การเขียนแบบนี้จึงต้องมีตัวเขียนจำนวนมหาศาลด้วย

การเขียนอีกแบบหนึ่ง เป็นตัวเขียนแทนพยางค์ เช่น ภาษาญี่ปุ่น
ตัวเขียนแบบนี้หนึ่งตัวแทนพยางค์หนึ่งพยางค์ จำนวนตัวเขียนในภาษาน้อยลงกว่าแบบแทนคำ แต่ก็ยังมีจำนวนมากอยู่

ตัวอักษรแบบที่พัฒนามากที่สุดเป็นตัวอักษรแทนเสียงที่ใช้อยู่ในภาษา
แต่ละภาษาใช้เสียงจำนวนจำกัด ในขณะที่คำในแต่ละภาษามีคำเป็นจำนวนพันจำนวนหมื่น
ไม่มีภาษาใดที่ใช้เสียงถึง ๑๐๐ เสียง
ภาษาเขียนแบบนี้จึงมีตัวหนังสือน้อยกว่าภาษาเขียน ๒ แบบแรกมาก

การเขียนแบบตัวอักษรนี้เกี่ยวข้องกับเสียงในภาษาโดยเฉพาะ จึงเป็นเรื่องเฉพาะของภาษาใดภาษาหนึ่ง
การเขียนแบบตัวอักษรที่ประดิษฐ์ในยุคแรกๆ ไม่มีตัวอักษรแทนเสียงสระ เช่น ภาษาฮีบรู ภาษาอารบิค
การเขียนในสมัยต่อมา ได้พัฒนาให้มีทั้งอักษรแทนเสียงพยัญชนะและสระ
และการเขียนของไทยนับว่า พัฒนาไปไกลมาก
คือนอกจากมีตัวเขียนแทนเสียงพยัญชนะและสระแล้ว ยังมีตัวเขียนกำกับเสียงวรรณยุกต์อีกด้วย
นับว่าเป็นตัวเขียนที่เป็นตัวอักษรแทนเสียงในภาษาได้ใกล้เคียงที่สุด

ภาษาเขียนต่างจากภาษาพูดตรงที่ เมื่อเขียนขึ้นมาแล้วมักคงรูปอยู่แบบเดิม
ผู้ใช้มักไม่เปลี่ยนแปลงภาษาเขียน และในหลายสังคมถือว่า ภาษาเขียนเป็นศักดิ์สิทธิ์ และเป็นมรดกจากสังคมโบราณ ซึ่งพึงอนุรักษ์ไว้
ส่วนภาษาพูดนั้นเป็นสิ่งที่ติดอยู่กับตัวผู้ใช้ภาษา จึงเปลี่ยนแปลงไปตามสภาพแวดล้อม และสภาพการใช้ภาษาตลอดเวลา
เพราะเหตุนี้ ในปัจจุบันภาษาเขียนของหลายภาษา จึงต่างจากภาษาพูด โดยเฉพาะภาษาที่ประดิษฐ์ตัวอักษรขึ้นใช้มานานแล้ว
เสียงในภาษาพูดปัจจุบัน อาจเปลี่ยนไป หรือต่างไปจากเสียงเดิม
ตัวอักษร ซึ่งประดิษฐ์มานานแล้ว จึงยังแทนเสียงในภาษาเดิมอยู่ และไม่ใช่ตัวแทนเสียงของภาษาในปัจจุบันอย่างสมบูรณ์

ในสังคมโบราณของโลก การเขียนการบันทึกทั้งหมดเกิดจากสังคมที่เป็นเมืองแล้ว
ซึ่งหมายถึงว่า เป็นสังคมที่มีคนมาก และเป็นคนที่มีการประกอบอาชีพต่างกัน
ไม่เหมือนสังคมหมู่บ้าน ที่ส่วนใหญ่คนมักมีอาชีพเดียวกัน
และคนในเมืองมีกิจกรรมที่ต้องทำร่วมกับผู้อื่นหลากหลายมากกว่า
มีการซื้อขาย การแลกเปลี่ยน ฯลฯ
รวมความแล้วก็คือ กิจกรรมต่างๆ ของคนในสังคมเมือง เป็นแรงผลักดันสำคัญที่ทำให้เกิดการเขียน การบันทึกขึ้น

ภาษาเขียนสุเมเรียนซึ่งเป็นภาษาเขียนที่เก่าแก่ที่สุดในโลก มีอายุประมาณ ๕,๐๐๐ ปี
มีบันทึกรายชื่อสิ่งของและรายชื่อคนมากมาย
ศาสนาก็เป็นแรงผลักดันที่สำคัญอีกอย่างหนึ่งที่ทำให้เกิดการเขียนขึ้น
วัดหรือโบสถ์ในสังคมโบราณ หลายแห่งในโลก มักมีบัญชีรายชื่อคน และสิ่งของที่ผู้คนนำมาบริจาคให้

#credit: [https://saranukromthai.or.th/oldchild/1539](https://saranukromthai.or.th/oldchild/1539)
อักษรไทยสมัยสุโขทัย
ภาษาเขียนของคนไทยเกิดขึ้นหลังจากที่คนไทยสร้างเมืองของตนเองขึ้นแล้ว คือ สุโขทัย เมื่อปี พ.ศ. ๑๘๒๖ พ่อขุนรามคำแหงกษัตริย์องค์ที่ ๓ ของเมืองสุโขทัย
เมื่อประมาณ ๗๐๐ ปี ที่แล้วมา เมืองสุโขทัยของคนไทยนับว่า เป็นเมืองใหม่ในย่านเอเชียตะวันออกเฉียงใต้ ก่อนหน้านั้นชนชาติอื่นๆ รอบด้าน มีการรวมตัวกันเป็นเมืองอยู่ก่อนแล้ว และที่เป็นเมืองแล้ว ต่างก็มีภาษาเขียนเป็นของตนเองทั้งสิ้น เมืองเขมร เมืองมอญ เมืองพม่า ล้วนมีภาษาเขียนของตนเองก่อนคนไทยในยุคนั้น
และก่อนหน้านั้น เท่าที่ปรากฏในอินเดีย ลังกา และในเอเชียตะวันออกเฉียงใต้ การจารึกเรื่องของการปกครองเมือง ศาสนา และประชาชน นับเป็นประเพณีนิยมของกษัตริย์ทั่วไป
เมื่อกษัตริย์พระองค์ใหม่ขึ้นปกครองเมือง เมื่อมีการทำสงคราม การทำบุญครั้งใหญ่ หรือเมื่อมีเหตุการณ์สำคัญ ๆ เกิดขึ้นในเมือง ก็เป็นประเพณีของกษัตริย์ที่จะทรงบันทึกเรื่องราวไว้
ในอินเดีย และลังกา มีการเก็บบันทึกจารึกต่าง ๆ ทั้งของวัดและกษัตริย์นับได้เป็นจำนวนแสน
ประเพณีการจารึกเรื่องราวนี้ ได้แพร่หลายมาถึงเอเชียตะวันออกเฉียงใต้ด้วย และในย่านนี้จารึกโบราณมีทั้งภาษาบาลี สันสกฤต และต่อมาก็มีจารึกเป็นภาษาของคนพื้นเมืองด้วย
คนไทยคงจะใช้ตัวอักษรอื่นที่ใช้แพร่หลายกันอยู่ในย่านนั้นมาก่อน ซึ่งมีทั้งอักษรมอญ และขอม
แต่เมื่อคนไทยมีเมืองเป็นของตนเอง มีกษัตริย์ไทยเองแล้ว แรงผลักดันที่จะต้องมีตัวอักษรของตนเอง เพื่อบันทึกเรื่องราวของกษัตริย์และเมืองตามประเพณีอยู่ในขณะนั้น ก็ย่อมเกิดขึ้น
การใช้ภาษาของไทยเองย่อมจะทำให้เมืองไทยมีฐานะเท่าเทียมกับเมืองอื่น ๆ ที่มีอยู่ก่อนแล้ว
เราอาจนับว่า การเป็นเมือง และประเพณีการจารึกเรื่องราวของกษัตริย์และเมือง เป็นแรงผลักดันสำคัญ ที่ทำให้เกิดการประดิษฐ์อักษรไทยขึ้น

ศิลาจารึกสุโขทัย หลักที่ ๑ ด้านที่ ๔ บรรทัดที่ ๘-๑๐
ลายมือของเจ้าพระยาโกษาธิบดี (โกษาปาน) สมัยอยุธยา
ตัวอักษรที่เราใช้อยู่ทุกวันนี้เป็นตัวเขียนที่มีวิวัฒนาการสืบเนื่องมาจากลายสือไทยที่พ่อขุนรามคำแหงทรงประดิษฐ์ขึ้นเมื่อประมาณ ๗๐๐ ปีที่แล้ว
เข้าใจว่า คงจะได้เปรียบเทียบ หรือปรับปรุงจากตัวอักษรที่มีใช้อยู่ในบริเวณใกล้เคียง
ตัวหนังสือในปัจจุบันแตกต่างไปจากสมัยสุโขทัยมาก แต่ระบบของตัวพยัญชนะ สระ และวรรณยุกต์ยังคงเดิม

อักษรไทยมีใช้มานานประมาณ ๗๐๐ ปีแล้ว จึงเป็นธรรมดาที่จะมีลักษณะแตกต่างไปจากภาษาในปัจจุบัน ทั้งในด้านการเขียน และการแทนเสียง
และเพราะเหตุตัวเขียนไทยเป็นตัวอักษรแทนเสียง ระบบภาษาเขียนจึงเป็นเสมือนบันทึกของลักษณะเสียงของภาษาไทยเมื่อสมัยประมาณ ๗๐๐ ปีมาแล้วได้เป็นอย่างดี
นักภาษาศาสตร์สามารถใช้วิธีการที่เป็นวิทยาศาสตร์ อธิบายให้เห็นว่า เสียงของภาษาในสมัยสุโขทัยต่างไปจากเสียงในสมัยอยุธยา และสมัยรัตนโกสินทร์

พยัญชนะ
แม้ว่าอักษรไทยที่ปรากฏในศิลาจารึกสุโขทัยหลักที่ ๑ ซึ่งถือกันเป็นหลักฐานทางประวัติศาสตร์ว่า เป็นการจารึกอักษรไทยครั้งแรกนั้น ได้ใช้พยัญชนะไม่ครบทั้ง ๔๔ ตัว คือ มีเพียง ๓๙ ตัว ขาดตัว ฌ ฑ ฒ ฬ และ ฮ
ไม่ครบชุดพยัญชนะเหมือนที่ใช้สอนวิชาภาษาไทยในโรงเรียนในปัจจุบัน แต่เราก็อาจสันนิษฐานว่า ระบบภาษาเขียนในขณะนั้นมีจำนวนพยัญชนะเท่ากับในปัจจุบัน ด้วยเหตุผล ๓ ประการ คือ

ประการแรก
จารึกหลักที่ ๒ และจารึกยุคต่อๆ มาใช้ตัวอักษรอีก ๔ ตัวที่ไม่ปรากฏในศิลาจารึกหลักที่ ๑
และถึงแม้เราจะไม่พบตัวอักษร "ฮ" ในศิลาจารึกในยุคต่อๆ มา ก็เป็นที่เชื่อได้ว่า "ฮ" มีอยู่แล้วในระบบ

ประการที่ ๒
ภาษาเขียนนั้นประดิษฐ์ขึ้นเป็นระบบ ให้มีอักษรสูงทุกตัวคู่กับอักษรต่ำ
"ฮ" มีขึ้นเพื่อคู่กับ "ห"

ประการที่ ๓
"ฮ" เป็นอักษรที่มีที่ใช้น้อยที่สุด เมื่อเทียบกับอักษรอื่นๆ โดยเฉพาะอย่างยิ่งกับคำในภาษาสมัยโบราณ
แม้ในขณะที่เขียนเรื่องภาษาอยู่นี้ ถ้าเราไม่กล่าวถึงตัว "ฮ" โอกาสที่เราจะใช้คำที่เขียนด้วยตัว "ฮ" แทบจะไม่มีเลย
และเพราะเหตุนี้จึงไม่น่าที่จะมีการคิดเพิ่มอักษร "ฮ" ขึ้นภายหลัง เพราะไม่มีความจำเป็นในการใช้

ในบรรดาตัวอักษร ๔๔ ตัวที่มีมาแต่สมัยโบราณ มีอยู่ ๒ ตัวที่เราเลิกใช้ไปแล้ว คือ ฃ (ขอขวด) และ ฅ (คอคน)
ที่เราเลิกใช้ไปโดยปริยายก็เพราะเสียง ๒ เสียงนี้เปลี่ยนไปแล้ว กลายเป็นเสียงเดียวกับ ข และ ค ตามลำดับในภาษาไทยกลาง
เมื่อเราออกเสียง "ฃ" เป็น "ข" ก็เป็นธรรมดาที่เราจะไม่ทราบว่า คำโบราณใดบ้างที่เคยออกเป็นเสียง "ฃ"
เวลาเขียนเราจึงไม่สามารถเลือกใช้ได้ถูก ซึ่งทำให้เราเลิกใช้ไปในที่สุด
แต่ทั้งเสียง "ฃ" และ "ข" นี้ยังมีใช้อยู่ในภาษาไทถิ่นอื่น คือ ในภาษาไทขาวในเวียดนาม และตัวเขียนสำหรับ ๒ เสียงนี้ก็ต่างกันด้วยในภาษาไทขาว

เสียง "ข" และ "ฃ" เป็นเสียงที่มีใช้อยู่ในภาษาไทยสมัยสุโขทัย
ศิลาจารึกสุโขทัยหลักที่ ๑ จึงได้มีการคิดอักษรแทนเสียง ๒ เสียงนี้ขึ้นในขณะนั้น
และในศิลาจารึกสุโขทัยหลักที่ ๑ ใช้คำที่เขียนด้วยทั้ง "ข" และ "ฃ" หลายครั้งอย่างสม่ำเสมอ
กล่าวคือ คำใดที่เขียนด้วย "ฃ" เมื่อใช้ซ้ำอีกก็ใช้ "ฃ" ดังเดิม เช่น คำว่า ฃุน ฃึ้น และเฃา
และการใช้อักษร ๒ ตัวนี้ก็ไม่ปะปนกันเหมือนในจารึก หรือการเขียนอื่นๆ
ที่สำคัญมีนักภาษาศาสตร์นำคำที่ใช้เขียนด้วย "ข" และ "ฃ" ในศิลาจารึกหลักที่ ๑ ไปเปรียบเทียบกับภาษาไทถิ่นอื่นๆ เช่น ไทขาว
ก็พบว่า เป็นคำที่ใช้เสียงประเภทเดียวกัน และแยกเสียง "ข" และ "ฃ" เหมือนกัน เพราะคำเหล่านี้เป็นคำที่เป็นมรดกตกทอดมาจากภาษาไทโบราณเก่าแก่ตั้งแต่ยังไม่มีอักษรเกิดขึ้น
ภาษาไทถิ่นต่างๆ ยังใช้คำเหล่านี้อยู่ แต่ว่าเสียงที่ใช้ในคำเหล่านี้เปลี่ยนแปลงไปแล้วในหลายถิ่น
อันที่จริงเราสามารถเห็นร่องรอยของการเปลี่ยนแปลงนี้ได้ตั้งแต่สมัยสุโขทัยยุคหลังศิลาจารึกหลักที่ ๑
กล่าวคือ การใช้ "ข" และ "ฃ" เริ่มไม่สม่ำเสมอ คำๆ เดียวกันบางครั้งก็เขียนด้วย "ข" บางครั้งก็เขียนด้วย "ฃ"
แสดงว่า ผู้เขียนหรือผู้จารึกเริ่มแยกเสียง ๒ เสียงนี้ไม่ออก เสียงทั้งสองอาจเริ่มฟังเหมือนกัน
เราต้องไม่ลืมว่า ในสมัยสุโขทัยไม่มีโรงเรียนสอนภาษา หรือพจนานุกรมที่ผู้ใช้ภาษาอาจใช้อ้างอิงได้
แต่การเขียนแทนเสียงต้องมาจากการฟังและได้ยินเสียงที่ต่างกัน จึงจะเขียนด้วยอักษรที่ต่างกัน
แม้สมัยอยุธยา และสมัยรัตนโกสินทร์มีหลักฐานที่แสดงว่า เสียง "ฃ" ได้หายไปแล้วโดยสิ้นเชิง
แต่ยังมีผู้ใช้ "ฃ" เพราะว่าเป็นตัวอักษรที่มีอยู่ กล่าวคือ คำหนึ่งๆ ใช้เขียนได้ทั้ง ๒ แบบ
และที่ใช้ "ฃ" เขียนนั้น บางคำก็มาจากภาษาเขมร บางคำก็มาจากภาษาบาลี

ตัวอย่างการใช้อักษร ๒ ตัวนี้ปะปนกัน แสดงว่า เสียงได้เปลี่ยนไปแล้ว
ผู้เขียนยุคหลังศิลาจารึกสุโขทัยหลักที่ ๑ ไม่มีความรู้ว่า คำใดเคยเขียนด้วย "ฃ" จึงเขียนไม่ได้
หรืออีกนัยหนึ่งก็คือ ผู้ใช้ภาษาไทยยุคอื่นไม่มีทางทราบได้ และไม่มีหลักยึดว่า คำใดควรเขียนด้วย "ข" หรือ "ฃ"
แต่ในยุคของศิลาจารึกหลักที่ ๑ เสียงทั้ง ๒ นี้ยังต่างกันอยู่ ผู้จารึกจึงเขียนได้
และคำเหล่านี้เมื่อนักภาษาสมัยใหม่ตรวจสอบกับคำภาษาไทถิ่นอื่น ตามหลักการทางภาษาศาสตร์ ก็ปรากฏว่า "ฃ" เป็นคำที่ใช้เสียง "ข" และ "ฃ" มาก่อนจริง
ตัวอักษร "ฃ" จึงใช้เป็นหลักฐานอ้างอิงได้ว่า ศิลาจารึกหลักที่ ๑ มีขึ้นก่อนที่เสียง "ฃ" จะเปลี่ยนแปลงไปในสมัยสุโขทัยยุคต่อมา สมัยอยุธยา และรัตนโกสินทร์

โดยสรุปในแง่ของพยัญชนะที่ประดิษฐ์ขึ้นในสมัยสุโขทัยก็คือ มีจำนวน ๔๔ ตัวอักษร เท่าที่ปรากฏในสมัยปัจจุบัน แต่การเขียนตัวอักษรได้เปลี่ยนแปลงไปมาก

สระ
การเขียนสระในศิลาจารึกสุโขทัยหลักที่ ๑ ต่างจากการเขียนสระในสมัยปัจจุบันมาก ทั้งรูปร่างสระ และวิธีการเขียน
กล่าวคือ สระเขียนอยู่ในบรรทัดเช่นเดียวกับพยัญชนะ แต่ในสมัยสุโขทัยยุคต่อมา ได้กลับไปเขียนแบบให้มีสระอยู่รอบๆ พยัญชนะ คือ มีทั้งที่เขียนข้างหน้า ข้างบน ข้างหลัง และข้างล่างพยัญชนะที่เกี่ยวข้อง
การเปลี่ยนนี้คงให้เหมือนกับระบบภาษาเขียนอื่นที่คนไทยสมัยนั้นใช้อยู่ก่อน และมีความเคยชินด้วย
นอกจากเรื่องตำแหน่งแล้ว วิธีเขียนสระก็ต่างไปคือ สระอัวในหลักที่ ๑ ใช้ วว ในคำที่ไม่มีเสียงสะกด เช่น หวว "หัว" ตวว "ตัว" ถ้ามีตัวสะกดก็ใช้ "ว" ตัวเดียว เช่นเดียวกับในปัจจุบัน เช่น สวน
แสดงว่ายังไม่มีการใช้ไม้หันอากาศ เพราะเสียง "ะ" ในคำที่มีตัวสะกดก็ใช้พยัญชนะสะกดซ้ำ ๒ ตัว เช่น มนน "มัน"
แต่ในสมัยสุโขทัยยุคต่อมา ก็มีการใช้ไม้หันอากาศ
ส่วนสระเอียใช้เขียนเป็น "ย" เช่น วยง "เวียง" สยง "เสียง"
โดยภาพรวมแล้ว สระที่มีการเขียนเป็นตัวอักษรแทนเสียง มีจำนวนเท่ากับสระในปัจจุบัน

วรรณยุกต์
รูปวรรณยุกต์ที่ใช้เขียนกำกับในยุคสุโขทัยมีเพียง ๒ รูป คือ ไม้เอก และไม้โท แต่ไม้โทใช้เป็นเครื่องหมายกากบาทแทน
สิ่งที่น่าสังเกตเกี่ยวกับรูปวรรณยุกต์คือ ไม่ใช่ตัวอักษรแทนเสียงในทำนองเดียวกับตัวพยัญชนะและสระ
เพราะไม้เอกไม่ได้กำกับเฉพาะคำที่มีเสียงเอกเท่านั้น
ในทำนองเดียวกันไม้โทก็ไม่ได้กำกับเสียงโทเท่านั้น
แต่เสียงวรรณยุกต์เปลี่ยนไปตามลักษณะพยัญชนะต้นของคำ
คือ ไม้เอกบอกเสียงเอกในคำที่ขึ้นต้นด้วยอักษรสูงและกลาง แต่บอกเสียงโทในคำที่ขึ้นต้นด้วยอักษรต่ำ
และไม้โทบอกเสียงโทในคำที่มีพยัญชนะต้นเป็นอักษรสูงและกลาง แต่บอกเสียงตรีในคำที่ขึ้นต้นด้วยอักษรต่ำ
แสดงว่า รูปวรรณยุกต์ไม่ได้ใช้แทนเสียงหนึ่งเสียงใดโดยเฉพาะ แต่ใช้บอกความต่างกันของเสียงเท่านั้น
ซึ่งน่าจะหมายความว่า รูปวรรณยุกต์แบบนี้สร้างขึ้นเพื่อให้ใช้ผันเสียงวรรณยุกต์กับอักษรสูง กลาง ต่ำ ใช้แสดงความแตกต่างกัน และจะใช้กับเสียงวรรณยุกต์ในถิ่นใดก็ได้
และคงเป็นเพราะรูปวรรณยุกต์ มิได้ใช้แทนเสียงวรรณยุกต์ใดวรรณยุกต์หนึ่งนี้เอง ที่ทำให้จารึกในยุคหลังๆ ไม่ใช้วรรณยุกต์กำกับเลยก็มี

#credit: https://saranukromthai.or.th/oldchild/1540
ตัวเลขไทย
ตัวเลขนับเป็นส่วนสำคัญของการเขียน 
ดังเราได้ทราบแล้วว่า การบันทึกระยะแรกๆ ของภาษาโบราณของโลก เป็นการบันทึกเรื่องจำนวน สิ่งของ และผู้คน 
และตัวเลขก็ยังมีความสำคัญตลอดมา
ตัวเลขไทยคงจะประดิษฐ์ขึ้นในเวลาเดียวกันกับตัวอักษรอื่นๆ 
แม้ในศิลาจารึกสุโขทัยหลักที่ ๑ เราจะไม่พบเลขครบทั้ง ๑๐ ตัว ขาด ๓ ๖ ๘ และ ๙ 
แต่เราก็อนุมานได้ในทำนองเดียวกับพยัญชนะว่า ต้องมีตัวเลขเหล่านี้อยู่แล้ว 
เพราะการประดิษฐ์ตัวเลขนั้น ต้องเป็นระบบ และมีลำดับ 
ที่สำคัญเราพบตัวเลขที่ขาดไปในจารึกสมัยของพระยาลิไท แสดงว่า ตัวเลขทั้งหมดมีอยู่แล้ว 
ตัวเลขสมัยสุโขทัยเขียนแตกต่างไปจากตัวเลขสมัยปัจจุบันมาก

#credit: [https://saranukromthai.or.th/oldchild/1541](https://saranukromthai.or.th/oldchild/1541)
อักษรไทยอื่นๆ
ในสมัยอยุธยา มีการเรียนการสอนภาษาไทย ดังเห็นได้จากมีตำราสอนอ่านและเขียนภาษาไทยเกิดขึ้น ชื่อว่า จินดามณี
คนไทยนิยม แต่งโคลงกลอน (และแต่งตำราต่างๆ)
ในยุคโน้นคนมีโอกาสเขียนหนังสือ
การเขียน คงแพร่หลายมากกว่ายุคสุโขทัย และเป็นการเขียนด้วยมือ
ตัวหนังสือจึงพัฒนาเปลี่ยนไปมาก และมีลักษณะใกล้เคียงกับตัวเขียนในปัจจุบัน
การเปลี่ยนแปลงที่เกิดขึ้นเป็นเรื่องของการเขียนตัวอักษรเท่านั้น
ส่วนระบบการเขียนยังคงเดิม

นอกจากอักษรไทยที่สืบทอดมาจากสุโขทัยที่กล่าวมาแล้ว
ในเมืองไทย ยังมีตัวอักษรพื้นเมืองอื่นๆ ที่รู้จักกันอีกคือ ตัวอักษรฝักขาม และตัวอักษรพื้นเมืองล้านนา
ซึ่งในปัจจุบันไม่ได้ใช้เขียนอ่านในชีวิตประจำวันแล้ว

ตัวอักษรที่เราใช้เขียนในราชการ ในโรงเรียน และในการสื่อสารทั่วๆ ไป ในปัจจุบันเป็นตัวเขียนมีวิวัฒนาการสืบทอดมาจากลายสือไทย ที่พ่อขุนรามคำแหงทรงประดิษฐ์ขึ้น
ที่เราได้เห็นในศิลาจารึกสุโขทัยหลักที่ ๑
จาก "การจารึก" บนแผ่นศิลา มาสู่การเขียนด้วยมือ
และในปัจจุบันนอกจากการเขียนแล้ว เรายัง "พิมพ์" ภาษาไทยด้วยพิมพ์ดีด และด้วยเครื่องคอมพิวเตอร์อีกด้วย
รูปร่างลักษณะของตัวหนังสือไทยได้เปลี่ยนไปตามกาลเวลา และเทคโนโลยีของแต่ละยุค
เช่นเดียวกับคนไทยที่เปลี่ยนลักษณะชีวิตความเป็นอยู่ไปตามกาลเวลา และสภาพแวดล้อม
#credit: https://saranukromthai.or.th/oldchild/1409
ประวัติความเป็นมาของการศึกษาพิเศษ
เยาวชนผู้พิการมีอยู่ในสังคมของทุกประเทศตลอดมา
ตั้งแต่ในอดีต จนถึงปัจจุบัน
แต่บริการทางการศึกษาพิเศษ ที่จะสนองความต้องการของเยาวชนเหล่านี้ ที่เป็นพื้นฐานของการจัดการศึกษาพิเศษในปัจจุบัน ได้เกิดขึ้นในต้นคริสต์ศตวรรษที่ ๑๘
โดยเริ่มมีการพัฒนากระบวนการที่มีประสิทธิภาพ สอนเด็กตาบอด และหูหนวก
และในตอนต้นคริสต์ศตวรรษที่ ๑๙ ได้มีความพยายามจัดระบบการให้การศึกษากับเด็กปัญญาอ่อน
ซึ่งเป็นพื้นฐานสำหรับการจัดการศึกษาให้กับเด็กปัญญาอ่อน และเด็กที่มีปัญหาทางอารมณ์ในปัจจุบัน
ในช่วงก่อนหน้านี้ เรื่องที่สังคมทำได้ดีที่สุด คือ ให้ความคุ้มครองเยาวชนผู้พิการ
โดยจัดเป็นสถานที่พิเศษให้เด็กเหล่านี้ มาอยู่รวมกัน เพื่อปกป้องเด็กจากความโหดร้ายของโลกมนุษย์
ในสถานที่เช่นนี้ เด็กเหล่านี้ไม่สามารถจะดำรงชีวิตอย่างมีศักดิ์ศรีได้
ต่อมาในประเทศสหรัฐอเมริกา และฝรั่งเศส ได้มีความคิด เกี่ยวกับประชาธิปไตย ความอิสระของบุคคล
และความเชื่อที่ว่า คนทุกคนเกิดมามีสิทธิเท่าเทียมกัน ควรได้รับสิทธิ และประโยชน์ อันพึงได้เท่าเทียมกัน
ความคิดเหล่านี้ ก่อให้เกิดการเปลี่ยนแปลงเจตคติ กล่าวคือ ได้มีการสนับสนุนให้สอนทักษะให้กับเด็ก และผู้ใหญ่พิการ
ให้เป็นคนที่สามารถดำรงชีวิตอิสระ และเป็นพลเมืองที่มีคุณค่าในเชิงเศรษฐกิจ
ซึ่งเป็นการให้ศักดิ์ศรี ในความเป็นมนุษย์แก่บุคคลพิการ ที่ไม่เคยมีการปฏิบัติมาก่อน

ผู้ที่ริเริ่มการศึกษาพิเศษส่วนใหญ่เป็นแพทย์ในประเทศทางยุโรป
เป็นคนหนุ่มสาวมีความทะเยอทะยาน ที่กล้าท้าทาย ความเชี่ยวชาญล้ำลึกของผู้ที่มีชื่อเสียงในวงการ
ที่เป็นเพื่อนและครูของเขาในขณะนั้น
เด็กพิการสามารถรับการกระตุ้นพัฒนาการจากศูนย์ที่จัดให้เป็นพิเศษ
แพทย์ชาวฝรั่งเศส มีความเชี่ยวชาญTทางโรคหู และการให้การศึกษาแก่นักเรียนหูหนวก
เขาเป็นคนแรก ที่พยายามสอนเด็กชายอายุ ๑๒ ปี ที่อาศัยอยู่ในป่าในประเทศฝรั่งเศส ในต้นคริสต์ศตวรรษที่ ๑๙
เขาไม่สามารถช่วยให้หายพิการได้ เพียงแต่ช่วยให้มีพฤติกรรมที่เป็นมนุษย์มากขึ้น
โดยใช้กระบวนการสอน
เขาเป็นผู้ค้นคิดวิธีการปรับพฤติกรรม
เป็นผู้สร้างระบบการศึกษาแบบการสอนพูดให้กับเด็กหูหนวก
และทำให้มีผู้เชี่ยวชาญการฝึกพูด และฝึกฟังในเวลาต่อมา
เขาเป็นบิดาแห่งการศึกษาพิเศษ สำหรับเด็กปัญญาอ่อน และร่างกายพิการด้วย
ได้อพยพเข้าไปอยู่ในสหรัฐอเมริกาตั้งแต่ พ.ศ. ๒๓๙๑
เป็นนักการศึกษาที่มีชื่อเสียงทั่วโลก ในการให้การศึกษาแก่เด็กปัญญาอ่อน
แม้ว่าในขณะนั้นเกือบทุกคนแน่ใจว่า ไม่สามารถที่จะสอนอะไรที่สำคัญๆ ให้แก่เด็กปัญญาอ่อนได้
ได้รับปริญญาทางการแพทย์ในปี พ.ศ. ๒๔๐๔

เป็นผู้หญิงคนแรกในประเทศอิตาลีที่ได้รับปริญญาทางการแพทย์
เป็นที่รู้จักกันดีในฐานะนักการศึกษาสำหรับเด็กปัญญาอ่อน
และยังเป็นผู้สนับสนุนส่งเสริมการให้การศึกษา สำหรับเด็กวัยก่อนประถมศึกษา และเด็กที่มีพัฒนาการในช่วงต้นๆ ของชีวิต
ในประเทศสหรัฐฯ ผู้ที่มีความสนใจในการให้การศึกษาแก่เด็กพิการ คือ
ซึ่งเป็นทั้งแพทย์และนักการศึกษา
เป็นผู้ก่อตั้งโรงเรียนสอนคนตาบอด
และเป็นครูสอนเด็กพิการซ้อน คือ หูหนวก และตาบอด
ซึ่งประสบความสำเร็จเป็นอย่างมากในการสอน ผู้ซึ่งทั้งหูหนวก และตาบอด
ความสำเร็จนี้ ก็มีอิทธิพลต่อการศึกษาเป็นอย่างมา
ได้พบเด็กหูหนวกคนหนึ่ง และพยายามสอนเด็กคนนี้ ขณะที่ยังเป็นนักศึกษาอยู่ที่สถาบันสอนศาสนา
เขาได้จัดตั้งโรงเรียนประจำแห่งแรก สำหรับเด็กหูหนวก 
นอกจากนี้ ยังมีบุคคลอื่นๆ ที่มีอิทธิพลต่อการศึกษาพิเศษ ทั้งในสหรัฐอเมริกา และประเทศอื่นๆ ในโลก
และนักฟื้นฟูบำบัดที่เคยทำงานในประเทศออสเตรีย และโปแลนด์
ได้อพยพเข้าไปอยู่ในประเทศสหรัฐอเมริกา ในปี พ.ศ. ๒๔๘๑
ต่อมาได้รับการศึกษาด้านจิตวิทยา
และได้ทำงานกับเด็กปัญญาอ่อน ยุวอาชญากร และเด็กที่มีปัญหาทางการเรียนรู้
ทำให้มีอิทธิพลเป็นอย่างมาก ต่อการพัฒนาการศึกษาพิเศษ
โดยเฉพาะในสาขาที่เกี่ยวกับเด็กที่มีปัญหาทางการเรียนรู้
ซึ่งมีอิทธิพลต่อการศึกษาพิเศษ ตั้งแต่ปลายปี พ.ศ. ๒๔๗๓ จนถึงปัจจุบัน
รู้สึกประทับใจต่อการปฏิบัติอาชีพในบทบาทต่างๆ ของนักการศึกษา ในยุโรป
ในการดูแล และให้การศึกษาแก่เด็กที่มีปัญหาทางพฤติกรรม
ก็ได้ริเริ่มโปรแกรมช่วยเด็กเหล่านี้ในประเทศสหรัฐอเมริกา ในปี พ.ศ. ๒๕๐๓
นับเป็นงานที่มีอิทธิพลต่อการจัดการศึกษาพิเศษ สำหรับเด็กที่มีปัญหาทางอารมณ์

ประเทศไทยได้มีการจัดการศึกษาพิเศษมาเป็นเวลานานแล้ว
แต่มิได้บังคับให้เด็กไทยทุกคนต้องเข้าเรียน
จนกระทั่งในปี พ.ศ. ๒๔๗๘ ได้มีการตราพระราชบัญญัติประถมศึกษาภาคบังคับ
แต่ให้การยกเว้นแก่เยาวชนผู้พิการไม่ต้องเข้าเรียน
จนกระทั่งต่อมา เมื่อได้มีการเปลี่ยนมาใช้พระราชบัญญัติประถมศึกษาปี พ.ศ. ๒๕๒๓
ซึ่งกำหนดให้เด็กทุกคนเข้ารับการศึกษา
ทำให้ผู้ปกครอง ที่ไม่ต้องการให้เด็กพิการเข้าเรียน ต้องยื่นคำร้องขอยกเว้น จึงจะได้รับการยกเว้น
ทั้งนี้เพราะกระทรวงศึกษาธิการ และหน่วยงานที่เกี่ยวข้องต่างๆ ได้จัดการสอนเยาวชนผู้พิการมาตั้งแต่ปี พ.ศ. ๒๔๘๒
พบว่า เยาวชนพิการสามารถเรียนได้ ไม่ว่าจะเป็นเด็กพิการประเภทใด

การศึกษาพิเศษของประเทศไทย
ได้เริ่มขึ้น เมื่อมีสุภาพสตรีตาบอดชาวอเมริกันชื่อ นางสาวเจเนวีฟ คอลฟิลด์ (Geneviev Caulifield) (พ.ศ. ๒๔๓๑-๒๕๑๕)
เดินทางเข้ามาอาศัยอยู่ในกรุงเทพมหานครในปี พ.ศ. ๒๔๘๑ ซึ่งเป็นระยะเวลา ระหว่างสงครามโลกครั้งที่ ๒
โดยได้ร่วมกับเพื่อนคนไทย และชาวอเมริกัน นำคนไทยตาบอดคนหนึ่งมาเลี้ยงดู อบรมสั่งสอน ให้ฝึกหัดอ่าน และเขียนอักษรเบรลล์
ใช้เวลาให้เป็นประโยชน์ โดยการฝึกหัดทำงานการฝีมือ เช่น ถักนิตติ้ง โครเชต์
ฝึกทำงานบ้าน และงานในชีวิตประจำวัน ตลอดจนการทำอาหาร
จนกระทั่งต่อมา จำนวนคนตาบอด ที่เข้ามารับการเลี้ยงดู และอบรมสั่งสอนมีเพิ่มมากขึ้น
จึงได้มีการจัดตั้งเป็นโรงเรียนสอนคนตาบอดกรุงเทพ
พร้อมๆ กับจัดตั้งมูลนิธิช่วยคนตาบอดแห่งประเทศไทยในพระบรมราชูปถัมภ์ ปี พ.ศ. ๒๔๘๒
ฉะนั้นจึงจัดได้ว่า การจัดการศึกษาพิเศษในประเทศไทยได้เริ่มดำเนินการอย่างเป็นทางการเมื่อ พ.ศ. ๒๔๘๒
รูปปั้นของนางเจเนวีฟ คอลฟิลด์ ชาวอเมริกัน ผู้ริเริ่มการศึกษาพิเศษในประเทศไทย
การศึกษาสำหรับเยาวชนผู้พิการตาบอด ได้มีความเจริญก้าวหน้ามาจนถึงปัจจุบัน
มีโรงเรียนพิเศษอีกหลายแห่งถือกำเนิดขึ้น
คือ โรงเรียนสอนคนตาบอดภาคเหนือ จังหวัดเชียงใหม่
โรงเรียนสอนคนตาบอดภาคใต้ จังหวัดสุราษฎร์ธานี
โรงเรียนการศึกษาคนตาบอด จังหวัดขอนแก่น
โรงเรียนสอนคนตาบอดพระมหาไถ่ พัทยา
นอกจากนี้ ยังได้จัดให้เยาวชนผู้พิการตาบอด เข้าเรียนร่วมกับเด็กปกติในระดับชั้นมัธยมศึกษา
ตั้งแต่ ปี พ.ศ. ๒๔๙๙ ที่โรงเรียนเซนต์คาเบียล กรุงเทพฯ
จนปีพ.ศ. ๒๕๐๕ กรมสามัญศึกษา ได้รับความช่วยเหลือจากมูลนิธิอเมริกัน เพื่อคนตาบอดโพ้นทะเล
จัดทำโครงการทดลองให้เด็กตาบอดเรียนร่วมกับเด็กปกติในโรงเรียนระดับประถมศึกษา ในเขตกรุงเทพมหานคร
และได้ขยายโครงการออกสู่ภูมิภาคในปี พ.ศ. ๒๕๐๙
แต่ต่อมาก็ล้มเลิกไป ด้วยเหตุผลที่เกี่ยวกับเรื่อง งบประมาณ และสภาพครอบครัวของเด็กตาบอด
แต่ในกรุงเทพมหานครก็ยังดำเนินการต่อไป
และต่อมา พ.ศ. ๒๕๒๐ กองการศึกษาพิเศษก็ได้รับอนุมัติงบประมาณให้ดำเนินการขยายโอกาสให้เด็กตาบอด เรียนร่วมในโรงเรียนปกติระดับประถมศึกษา
ในสังกัดกองศึกษาพิเศษ สังกัดสำนักงานคณะกรรมการประถมศึกษาแห่งชาติ และสำนักการศึกษากรุงเทพมหานคร
ตามกำลังงบประมาณที่กำหนดไว้ในแผนการพัฒนาการศึกษา ระยะที่ ๕ และ ๖ ระหว่างปี พ.ศ. ๒๕๒๕- ๒๕๓๔

ในปี พ.ศ. ๒๕๓๓ ได้มีการจัดตั้ง "ศูนย์บริการช่วยเหลือระยะแรกเริ่มเด็กตาบอดและครอบครัว" ขึ้น ที่วิทยาลัยครูสวนดุสิต
เพื่อให้บริการแก่ครอบครัวที่มีลูกตาบอด และแก่เด็กตาบอดอายุ ๐-๗ ปี
โดยมีวัตถุประสงค์ที่จะกระตุ้นพัฒนาการเด็กตาบอด และส่งเสริมให้พ่อแม่สามารถเลี้ยงลูกตาบอดได้อย่างถูกวิธี
เพื่อวัตถุประสงค์ในการขยายโอกาสทางการศึกษาให้กับเด็กเหล่านี้ คือ ให้สามารถเข้าเรียนร่วมกับเด็กปกติได้เร็วขึ้น
และปีการศึกษา ๒๕๓๔ นี้ ก็ได้ทดลองนำเด็กตาบอด และเด็กเห็นเลือนลาง เข้าเรียนร่วมในระดับชั้นอนุบาล ที่โรงเรียนสาธิตอนุบาลละอออุทิศ
นอกจากความเจริญก้าวหน้าทางการศึกษาแล้ว
ก็ยังมีการขยายงานช่วยเหลือบุคคลตาบอดในด้านอาชีพด้วย
กล่าวคือ ในปี พ.ศ. ๒๕๐๕ มูลนิธิช่วยคนตาบอดแห่งประเทศไทย ในพระบรมราชินูปถัมภ์ ได้จัดตั้งศูนย์ฝึกอาชีพคนตาบอดขึ้นหลายแห่ง
ในปัจจุบัน มีนักเรียนตาบอดที่มีความสามารถเรียนได้ในระดับสูง ทั้งสายสามัญ และสายอาชีพ
ในสถาบันต่างๆ ทั้งของรัฐและเอกชน เช่น วิทยาลัยครูสวนดุสิต มหาวิทยาลัยธรรมศาสตร์ 
มหาวิทยาลัยศิลปากร มหาวิทยาลัยสุโขทัยธรรมาธิราช มหาวิทยาลัยรามคำแหง 
มหาวิทยาลัยธุรกิจบัณฑิตย์ มหาวิทยาลัยเชียงใหม่ และมหาวิทยาลัยขอนแก่น เป็นต้น
เด็กตาบอดกำลังถักนิตติ้ง
ในปี พ.ศ. ๒๔๙๔ กรมสามัญศึกษาได้รับอนุมัติให้จัดตั้งหน่วยทดลองสอนเยาวชนหูหนวกขึ้นเป็นครั้งแรก
โดยอาศัยห้องเรียน ๑ ห้องเรียนของโรงเรียนเทศบาล ๑๗ วัดโสมนัสวิหาร กรุงเทพมหานคร
ต่อมามีจำนวนเด็กมากขึ้น จึงได้จัดตั้ง "มูลนิธิเศรษฐเสถียร" ในปี พ.ศ. ๒๔๙๕
เพื่อร่วมมือกับกระทรวงศึกษาธิการ จัดตั้ง "โรงเรียนสอนคนหูหนวก" ในปี พ.ศ. ๒๔๙๖
คุณหญิงได้บริจาคที่ดินพร้อมอาคารตึก ให้เป็นสถานที่เรียน
ปัจจุบันได้เปลี่ยนชื่อเป็น "โรงเรียนเศรษฐเสถียร"
ใน ปี พ.ศ. ๒๔๙๕ ได้มีการยกเลิกมูลนิธิเศรษฐเสถียร และจัดตั้งเป็น "มูลนิธิอนุเคราะห์คนหูหนวก" แทน
ซึ่งต่อมาในปี พ.ศ. ๒๕๐๗ สมเด็จพระนางเจ้าสิริกิติ์ พระบรมราชินีนาถ ได้โปรดเกล้าฯ ทรงรับมูลนิธิอนุเคราะห์คนหูหนวกไว้ในพระบรมราชินูปถัมภ์
ในปี พ.ศ. ๒๕๐๔ ได้มีการจัดตั้งโรงเรียนสอนคนหูหนวกทุ่งมหาเมฆ ในกรุงเทพมหานคร
ปัจจุบันเปลี่ยนชื่อเป็น "โรงเรียนโสตศึกษาทุ่งมหาเมฆ"
และตั้งแต่ปี พ.ศ. ๒๕๐๔ จนถึงปัจจุบันนี้ กระทรวงศึกษาธิการก็ได้เปิดโรงเรียนพิเศษ สำหรับสอนเยาวชนผู้พิการหูหนวกอีกหลายแห่งทั่วประเทศ
เช่น โรงเรียนสอนคนหูหนวกขอนแก่น โรงเรียนสอนคนหูหนวกตาก โรงเรียนสอนคนหูหนวกสงขลา เป็นต้น
สำหรับโรงเรียนสอนคนหูตึงชลบุรี โรงเรียนโสตศึกษาจำปา กรุงเทพมหานคร และโรงเรียนโสตศึกษาอนุสารสุนทร จังหวัดเชียงใหม่
เป็นโรงเรียนที่รับเด็กหูตึง ที่สูญเสียการได้ยินไม่เกิน ๘๕ เดซิเบล สามารถใช้เครื่องช่วยฟัง และใช้วิธีการสอนพูดกับเด็กเหล่านี้
โรงเรียนเศรษฐเสถียร จัดตั้งขึ้นสำหรับเด็กที่มีความบกพร่องทางการได้ยิน
ในปี พ.ศ. ๒๕๑๒ กรมการฝึกหัดครู อนุมัติให้วิทยาลัยครูสวนดุสิต จัดตั้งศูนย์ทดลองสอนเด็กหูพิการชั้นเด็กเล็ก
ในปี พ.ศ. ๒๕๑๓ ก็ได้จัดให้เด็กอนุบาลปกติเข้ามาเรียนร่วมกับเด็กอนุบาลหูตึง
และต่อมา ก็ได้ส่งเด็กหูตึงเข้าเรียนร่วมในระดับชั้นประถมศึกษา ในโรงเรียนปกติ
ที่กองการศึกษาพิเศษได้จัดการสอนที่โรงเรียนพญาไท เมื่อ พ.ศ. ๒๕๑๖
ตั้งแต่ ปี พ.ศ. ๒๕๒๐ เป็นต้นมา
กระทรวงศึกษาธิการได้ขยายโครงการสอนเด็กหูตึง เรียนร่วมในระดับประถมศึกษาออกไปอีกหลายแห่ง
เช่น โรงเรียนอนุบาลสามเสน โรงเรียนอนุบาลพิบูลเวศม์ โรงเรียนอนุบาลวัดนางนองใน กรุงเทพมหานคร
และในปี พ.ศ. ๒๕๒๙ ได้ขยายโครงการออกสู่ภูมิภาค
ที่โรงเรียนศึกษาสงเคราะห์ธวัชบุรี จังหวัดร้อยเอ็ด
โรงเรียนศึกษาสงเคราะห์สกลนคร จังหวัดสกลนคร
และโรงเรียนจิตต์อารี จังหวัดลำปาง เป็นต้น
การศึกษาพิเศษสำหรับเยาวชนผู้พิการทางร่างกายในประเทศไทยนั้น
ได้เริ่มโดยกรมสามัญศึกษา อนุมัติให้กองการศึกษาพิเศษ จัดทำโครงการสอนเด็กเจ็บป่วย ด้วยโรคโปลิโอ ในโรงพยาบาลในปี พ.ศ. ๒๕๐๑
ทั้งนี้เพราะระหว่างปี พ.ศ. ๒๔๙๔ - พ.ศ. ๒๔๙๕ โรคไขสันหลังอักเสบ (โปลิโอ) ระบาดในประเทศไทย
ทำให้มีเด็กเจ็บป่วยด้วยโรคนี้เป็นจำนวนมาก
จึงมีกลุ่มบุคคลคณะหนึ่ง จัดตั้งมูลนิธิสงเคราะห์คนพิการขึ้น
เพื่อช่วยเหลือในการฟื้นฟูสมรรถภาพให้แก่เด็กเหล่านี้ ให้สามารถอยู่รักษาตัวในโรงพยาบาลได้สะดวกขึ้น
ต่อมาสมเด็จทรงรับเป็นองค์อุปถัมภ์มูลนิธินี้
ต่อมามีเด็กจำนวนหนึ่งที่สามารถกลับบ้านได้
แต่แพทย์ให้มารับการตรวจรักษาอีกเป็นครั้งคราว
พร้อมทั้งให้เข้ารับการฟื้นฟูบำบัดสมรรถภาพเป็นประจำเกือบทุกวัน
เด็กเหล่านี้ ส่วนใหญ่เป็นเด็กยากจน และมีภูมิลำเนาอยู่ต่างจังหวัด
และไกลจากโรงพยาบาลศิริราช ในกรุงเทพมหานคร
ทางมูลนิธิอนุเคราะห์คนพิการ จึงได้จัดตั้ง "ศูนย์บริการเด็กพิการ" ที่อำเภอปากเกร็ด จังหวัดนนทบุรี
เด็กหูตึงเรียนร่วมกับเด็กปกติ
ในปี พ.ศ. ๒๕๐๔ จำนวนเด็กที่ศูนย์บริการเด็กพิการมีจำนวนมากขึ้น
และเด็กจำเป็นต้องได้รับการศึกษา ให้สามารถกลับไปเรียนต่อ ที่โรงเรียนเดิมได้
โดยไม่ต้องหยุดเรียน หรือกลับไปเรียนซ้ำชั้น
ทางมูลนิธิอนุเคราะห์คนพิการ จึงได้จัดตั้ง "โรงเรียนสอนเด็กพิการ" ขึ้น
โดยมีบุคลากรจากกองการศึกษาพิเศษ ไปทำหน้าที่เป็นผู้บริหาร
และทำการสอนทั้งในระดับประถมศึกษา และมัธยมศึกษาตอนต้น
ปี พ.ศ. ๒๕๐๘ กระทรวงศึกษาธิการ ได้อนุมัติเงินก่อสร้างอาคารเรียนเพิ่มเติม
และในโอกาสนี้ สมเด็จได้พระราชทานชื่อโรงเรียนว่า "โรงเรียนศรีสังวาลย์"
ตั้งแต่ปี พ.ศ. ๒๕๐๑ ธที่ได้มีการเริ่มจัดทำโครงการสอนเด็กเจ็บป่วยด้วยโรคโปลิโอในโรงพยาบาลนั้น
ก็ได้มีการดำเนินการมาตลอด จนถึงปัจจุบัน
ซึ่งได้รวมเอาเด็กเจ็บป่วยเรื้อรัง ด้วยโรคต่างๆ เช่น โรคหัวใจ โรคเลือด โรคไต โรคเบาหวาน
ที่ต้องรับการรักษาอยู่ในโรงพยาบาล เป็นระยะเวลานานติดต่อกัน เข้ามาในโครงการจัดการศึกษาดังกล่าวด้วย
และในปัจจุบัน ก็ได้มีการขยายโครงการไปที่โรงพยาบาลอื่นๆ ทั้งในเขตกรุงเทพมหานคร และภูมิภาค
เช่น โรงพยาบาลศิริราช โรงพยาบาลจุฬาลงกรณ์ โรงพยาบาลราชวิถี โรงพยาบาลเลิดสิน
โรงพยาบาลมหาราชที่จังหวัดเชียงใหม่ โรงพยาบาลศรีนครินทร์ และโรงพยาบาลขอนแก่น ที่จังหวัดขอนแก่น เป็นต้น
และยังมีแผนที่จะขยายสู่โรงพยาบาลในส่วนภูมิภาคให้มากขึ้นต่อไปอีก
โรงเรียนศรีสังวาลย์สำหรับสอนเด็กที่มีความบกพร่องทางร่างกายและสุขภาพ
ระหว่างปี พ.ศ. ๒๔๙๙ - พ.ศ. ๒๕๐๐
ผู้ที่เชี่ยวชาญองค์การอนามัยโลกได้ทำการสำรวจจำนวนบุคคลปัญญาอ่อนในประเทศไทย
โดยวิธีสุ่มตัวอย่างปรากฏว่า มีบุคคลพิการทางสติปัญญา ประมาณร้อยละ ๑ ของพลเมืองทั้งประเทศ
กรมการแพทย์ กระทรวงสาธารณสุข จึงขอจัดตั้งโรงพยาบาลปัญญาอ่อนขึ้น ในปี พ.ศ. ๒๕๐๓
และได้มีการจัดตั้ง "มูลนิธิช่วยคนปัญญาอ่อนแห่งประเทศไทยในพระบรมราชินูปถัมภ์" ขึ้น ในปี พ.ศ. ๒๕๐๕
ต่อมา ใน ปี พ.ศ. ๒๕๐๖ ก็ได้จัดชั้นเรียนพิเศษขึ้น ในโรงพยาบาล
เพื่อสอนเด็กปัญญาอ่อนอายุ ระหว่าง ๗ - ๑๘ ปี
โดยจัดเด็กเรียนตามระดับความสามารถ คือ ระดับเรียนได้ ระดับฝึกได้ และระดับปัญญาอ่อนรุนแรง
ในปี พ.ศ. ๒๕๐๗ พระบามสมเด็จพระเจ้าอยู่หัว ภูมิพลอดุลยเดช รัชกาลที่ ๙
ได้เสด็จพระราชดำเนิน พร้อมด้วยสมเด็จพระนางเจ้าฯ พระบรมราชินีนาถ มาเปิดโรงเรียน
ซึ่งพระราชทานนามว่า "โรงเรียนราชานุกูล"
ที่ได้พระราชทานรายได้ จากการฉายภาพยนต์ส่วนพระองค์ จัดสร้างอาคารเรียนให้ ภายในบริเวณโรงพยาบาล
ในปี พ.ศ. ๒๕๒๐ มูลนิธิช่วยคนปัญญาอ่อนในพระบรมราชินูปถัมภ์
ได้จัดตั้ง "โรงเรียนปัญญาวุฒิกร" สำหรับเด็กพิการทางสติปัญญาระดับเรียนได้
เป็นโรงเรียนพิเศษสำหรับเด็กประเภทนี้ เป็นแห่งที่ ๒
ต่อมาในปี พ.ศ. ๒๕๒๑ ทางโรงเรียน และมูลนิธิฯ ได้ขยายงาน
โดยจัดตั้งโรงงานในอารักษ์ฝึกอาชีพคนปัญญาอ่อนขึ้น ที่โรงเรียนปัญญาวุฒิกร และที่ศูนย์วิชาชีพหญิง อำเภอสามพราน จังหวัดนครปฐม
และยังได้มีการขยายงานไปสู่ส่วนภูมิภาค
โดยจัดตั้งศูนย์สงเคราะห์บุคคลปัญญาอ่อนในภาคเหนือ ที่จังหวัดเชียงใหม่ ปี พ.ศ. ๒๕๒๔
ในภาคตะวันออกเฉียงเหนือ ที่จังหวัดอุบลราชธานี ใน พ.ศ. ๒๕๒๖
และในภาคใต้ ที่จังหวัดสงขลา ในปี พ.ศ. ๒๕๓๐
เด็กที่เจ็บป่วยเรื้อรังในชั้นเรียนพิเศษในโรงพยาบาลจุฬาลงกรณ์
ในปี พ.ศ. ๒๕๒๓ กรมสามัญศึกษาได้รับโอนโรงเรียนกาวิละวิทยา กองทัพบกอุปถัมภ์
และเปิดเป็นโรงเรียนสอนเด็กปัญญาอ่อนขึ้น
โดยใช้ชื่อว่า "โรงเรียนกาวิละอนุกูล จังหวัดเชียงใหม่"
ได้รับนักเรียนปกติ ที่อยู่ใกล้โรงเรียน เข้าเรียนร่วมกับเด็กปัญญาอ่อนด้วย
ในปี พ.ศ. ๒๕๒๕ มูลนิธิช่วยคนปัญญาอ่อนในพระบรมราชินูปถัมภ์
ได้จัดตั้ง "ศูนย์ฝึกเด็กปัญญาอ่อนประภาคารปัญญา" เพื่อฝึกเด็กปัญญาอ่อนรุนแรง
ศูนย์ตั้งอยู่ที่ถนนปิ่นเกล้า-นครชัยศรี เขตตลิ่งชัน กรุงเทพมหานคร
และต่อมาในปี พ.ศ. ๒๕๒๗ มูลนิธิฯ ก็ได้จัดตั้งศูนย์พัฒนาเด็กปัญญาอ่อนวัยก่อนเข้าเรียน ในชุมชนคลองเตย กรุงเทพมหานคร
เพื่อฝึกอบรม และกระตุ้นพัฒนาการด้านต่างๆ และเพื่อเตรียมความพร้อมให้แก่เด็กเหล่านี้ก่อนเข้าเรียน
ใน ปี พ.ศ. ๒๕๓๐ กองการศึกษาพิเศษ กรมสามัญศึกษา
ได้จัดตั้ง "โรงเรียนอนุบาลปัญญานุกูล" จังหวัดอุบลราชธานี
โดยรับโอนมาจากโรงเรียนบ้านคำไฮวิทยา จากกองการมัธยมศึกษา
โรงเรียนราชานุกูล สำหรับสอนเด็กปัญญาอ่อน
ในปี พ.ศ. ๒๕๓๑ มูลนิธิช่วยคนปัญญาอ่อน
ก็ได้เริ่มโครงการจัดตั้งศูนย์ฝึกอาชีพแบบโรงงานในอารักษ์ ที่นนทนิเวศน์ จังหวัดนนทบุรี
เพื่อฟื้นฟูสมรรถภาพด้านอาชีพแก่บุคคลพิการทางสติปัญญาวัยผู้ใหญ่

สำหรับเด็กที่มีความบกพร่องทางสติปัญญา ที่เป็นเด็กเรียนช้านั้น
ก็ได้มีการจัดการศึกษาพิเศษให้ตั้งแต่ ปี พ.ศ. ๒๔๙๙
โดยกรมสามัญศึกษา จัดเป็นชั้นเรียนพิเศษในโรงเรียนปกติ
ในเขตกรุงเทพมหานคร ๔ แห่ง คือ ที่โรงเรียนพญาไท โรงเรียนวัดชนะสงคราม โรงเรียนวัดนิมมานรดี และโรงเรียนวัดหนัง
ต่อมาได้ขยายออกไปอีก ๕ แห่ง
และในปี พ.ศ. ๒๕๐๙ ได้มีบางโรงเรียนยกเลิกโครงการไป
แต่กรมสามัญศึกษาก็ยังสงวนไว้ ๕ แห่ง
คือ โรงเรียนวัดชนะสงคราม โรงเรียนพญาไท โรงเรียนพิบูลประชาสรรค์ โรงเรียนวัดหนัง และโรงเรียนวัดเวตวันธรรมาวาส

ศูนย์ฝึกเด็กปัญญาอ่อนประภาคารปัญญา เป็นศูนย์ฝึกเด็กปัญญาอ่อนรุนแรง

ในปัจจุบัน ได้มีการขยายโอกาสให้เด็กพิการทางสติปัญญา
ทั้งประเภทเรียนช้า และปัญญาอ่อนระดับเรียนได้
ในระดับประถมศึกษาออกไปอีกหลายแห่ง ทั้งในกรุงเทพมหานคร
ในโรงเรียนสังกัดสำนักงานคณะกรรมการประถมศึกษาแห่งชาติ
และโรงเรียนศึกษาสงเคราะห์ สังกัดกองการศึกษาพิเศษ กรมสามัญศึกษา
รวมทั้งในต่างจังหวัดอีกหลายแห่ง เช่น กาญจนบุรี เลย สุราษฎร์ธานี และนครราชสีมา
#credit: https://saranukromthai.or.th/oldchild/1410
รูปแบบการให้บริการด้านการศึกษาแก่เยาวชนผู้พิการ
นับตั้งแต่มีการจัดการศึกษาพิเศษเป็นครั้งแรกในประเทศไทย โดยเริ่มเปิดสอนเยาวชน ที่มีความบกพร่องทางการเห็นในปี พ.ศ. ๒๔๘๒ เป็นต้นมานั้น 
การจัดการศึกษาพิเศษส่วนใหญ่ ในระยะแรกๆ เป็นการจัดในโรงเรียนพิเศษ แยกจากการจัดการเรียนการสอนสำหรับเยาวชนปกติทั่วไป
แต่การจัดการศึกษาพิเศษมิได้มีอยู่เพียงรูปแบบเดียวเท่านั้น 
ยังมีรูปแบบอื่นๆ อีกหลายรูปแบบ ที่ได้มีการจัดให้กับเยาวชนผู้พิการ 
เพื่อตอบสนองความต้องการที่จำเป็นของเยาวชน ผู้พิการที่มีความแตกต่างไปจากเยาวชนปกติ 
และหากมีความแตกต่างมาก ก็จะต้องการความช่วยเหลือที่ต่อเนื่อง เป็นเวลานานมากขึ้น
อาจแบ่งรูปแบบการให้บริการด้านการศึกษาพิเศษ ออกได้ ๙ รูปแบบดังนี้
รูปแบบที่ ๑ ชั้นเรียนปกติเต็มวัน
นักเรียนพิการเข้าเรียนร่วมในชั้นเรียนกับเด็กปกติตลอดวัน
ครูปกติมีความเข้าใจ และรู้ถึงความต้องการจำเป็นพิเศษของเด็ก 
และมีทักษะที่จะสนองตอบความต้องการเหล่านั้นของเด็กพิเศษด้วยตนเอง 
คือ สามารถใช้สื่ออุปกรณ์ และเทคนิคการสอนพิเศษ ที่เหมาะสมกับ เด็ก 
ในรูปแบบนี้ ทั้งครูปกติ และเด็กพิการ ไม่จำเป็นต้องได้รับบริการโดยตรงจากผู้เชี่ยวชาญทั้งหลาย 
เพียงแต่ครูพิเศษจัดหาสื่ออุปกรณ์ให้เท่านั้น
การเรียนการสอนที่มีเครื่องขยายเสียงสำหรับเด็กที่มีความบกพร่องทางการได้ยิน
รูปแบบที่ ๒ ชั้นเรียนปกติกับการให้คำแนะนำปรึกษา
นักเรียนพิการเข้าเรียนร่วมในชั้นเรียนกับเด็กปกติตลอดวัน 
และนอกเหนือจากสื่ออุปกรณ์ และเทคนิคพิเศษแล้ว 
ครูปกติอาจจำเป็นต้องได้รับคำแนะนำปรึกษาจากครูการศึกษาพิเศษ หรือผู้เชี่ยวชาญอื่นๆ 
เช่น นักจิตวิทยาโรงเรียน 
ครูการศึกษาพิเศษอาจให้คำแนะนำ และข้อเสนอแนะ ที่เป็นประโยชน์ 
ชี้แนะครูปกติให้ไปหาแหล่งทรัพยากรอื่นๆ 
สาธิตการใช้สื่อเครื่องมือ หรือเทคนิคพิเศษ
รูปแบบที่ ๓ ชั้นเรียนปกติกับบริการครูเดินสอน
นักเรียนพิการเข้าเรียนร่วมในชั้นเรียนกับเด็กปกติ 
ครูการศึกษาพิเศษจะให้บริการในลักษณะไปหาเด็กพิการ หรือครูปกติ ที่โรงเรียนต่างๆ ตามกำหนดในตารางเวลา 
เพื่อช่วยสอนเด็กพิการเป็นรายบุคคล หรือเป็นกลุ่มเล็กๆ 
และจัดหาสื่อ และข้อเสนอแนะ เกี่ยวกับการสอนให้แก่ครูปกติ 
รวมทั้งให้คำแนะนำปรึกษาแก่ครูปกติเกี่ยวกับปัญหาพิเศษที่เด็กพิการมี
สื่อและอุปกรณ์พิเศษ สำหรับครูเดินสอนที่ใช้บริการเด็กพิการเรียนร่วม
รูปแบบที่ ๔ ชั้นเรียนปกติกับบริการครูสอนเสริม
นักเรียนพิการเข้าเรียนร่วมในชั้นเรียนกับเด็กปกติ 
ครูการศึกษาพิเศษจะให้บริการแก่เด็กและครูประจำที่โรงเรียนใดโรงเรียนหนึ่ง 
ระยะเวลา และความถี่ของการให้บริการจะถูกกำหนดโดยความรุนแรงของปัญหาที่เด็กมี
ครูสอนเสริมจะตรวจสอบความต้องการจำเป็นของเด็กเป็นรายบุคคล หรือเป็นกลุ่มเล็ก
ในห้องพิเศษ ที่มีสื่อและอุปกรณ์พิเศษ 
โดยทั่วไปครูสอนเสริมจะเป็นผู้ให้คำแนะนำปรึกษาแก่ครูปกติ ในเรื่องการสอน และการจัดการกับเด็กนักเรียนในห้องเรียน 
และบางครั้งก็สาธิตวิธีการสอน
ความยืดหยุ่นของรูปแบบนี้กับการที่เด็กยังได้อยู่ร่วมกับเพื่อนๆ ทำให้รูปแบบนี้ เป็นที่นิยมใช้ในปัจจุบัน
รูปแบบที่ ๕ ศูนย์วินิจฉัยและวางแผนแก้ไข
ในรูปแบบนี้ นักเรียนพิการจะเข้ารับบริการเป็นระยะเวลาหนึ่ง
ในชั้นเรียนพิเศษหรือศูนย์ฯ เพื่อรับการตรวจสอบความต้องการจำเป็น 
และจะมีการวางแผน เพื่อนำไปปฏิบัติ โดยใช้ข้อมูลพื้นฐานที่ได้จากการตรวจสอบวินิจฉัย
หลังจากที่มีการเขียนแผนแก้ไขทางการศึกษาแล้ว 
ก็จะมี การเสนอแนะให้ส่งเด็กเข้าเรียน ซึ่งอาจจะส่งเข้าเรียน ในโรงเรียนพิเศษเฉพาะ หรือในชั้นเรียนปกติก็ได้
ครูเดินสอนกำลังเลือกสื่ออุปกรณ์พิเศษ ที่จะใช้สอนเด็กพิการเรียนร่วม
รูปแบบที่ ๖ การสอนในโรงพยาบาลและที่บ้าน
รูปแบบนี้จัดขึ้น เพื่อสอนเด็กที่จำเป็นต้องอยู่ในโรงพยาบาล หรือที่บ้าน เนื่องจากปัญหาทางร่างกาย หรือจิตใจ
ส่วนใหญ่ เด็กร่างกายพิการจะต้องการบริการในรูปแบบนี้ 
แต่บางครั้งก็มีเด็กที่มีปัญหาทางอารมณ์ และพิการอื่นๆ ที่ต้องการรูปแบบนี้ 
หากไม่มีการให้บริการในรูปแบบอื่น โดยปกติแล้วเด็กมักจะต้องอยู่ในโรงพยาบาล หรือที่พักฟื้นที่บ้านเป็นระยะเวลาไม่นานมากนัก
ครูพิเศษที่สอนในโรงพยาบาล หรือตามบ้าน ก็จะต้องติดต่อประสานงานกับครูปกติของเด็กอย่างสม่ำเสมอ
รูปแบบที่ ๗ ชั้นเรียนพิเศษในโรงเรียนปกติ
นักเรียนพิการจะเรียนอยู่ในชั้นเรียนที่มีเด็กพิการประเภทเดียวกันประมาณ ๑๕ คน หรือน้อยกว่า 
โดยมีครูการศึกษาพิเศษเป็นผู้ทำการสอนเองเพียงคนเดียว หรือเกือบทั้งหมด
ตามปกติแล้วเด็กพิการที่อยู่ในชั้นเรียนพิเศษนี้ จะถูกแยกจากเพื่อนปกติทั้งวัน 
ยกเว้นบางครั้ง เด็กพิการอาจเข้าเรียนร่วมกับเด็กปกติในวิชาพลศึกษา ดนตรี หรือกิจกรรมอื่นบางอย่างที่เขาสามารถร่วมได้
โครงการกระตุ้นพัฒนาการเด็กปัญญาอ่อน ของโรงพยาบาลราชานุกูล
รูปแบบที่ ๘ โรงเรียนพิเศษไปกลับ
เป็นรูปแบบที่จัดประสบการณ์ทางการเรียนการสอนให้กับเด็กพิการแยกออกจากเด็กปกติ 
โดยทั่วไป จะจัดให้เด็กพิการแต่ละประเภทมาเรียนร่วมกันในหนึ่งโรงเรียน 
เช่น เด็กตาบอด หูหนวก ร่างกายพิการ มีปัญหาทางอารมณ์ เป็นต้น 
โดยมีเครื่องมือพิเศษที่จำเป็นต้องใช้ในการให้การดูแล และให้การศึกษาแก่เด็กพิการเหล่านั้น
เด็กพิการเป็นนักเรียนไปกลับ
รูปแบบที่ ๙ โรงเรียนพิเศษประจำ
เป็นสถานที่ที่เด็กพิการได้รับการดูแลตลอด ๒๔ ชั่วโมง 
โดยทั่วไปโรงเรียนจะอยู่ห่างจากบ้านเด็ก
เด็กอาจกลับไปเยี่ยมบ้านเป็นระยะๆ หรือกลับบ้านทุกวันหยุดสุดสัปดาห์
ที่โรงเรียนพิเศษประจำนี้เด็กจะได้รับทั้งการศึกษา และการฝึกหัดให้ทำกิจวัตรประจำไปด้วย
ครูการศึกษาพิเศษกำลังทดสอบการได้ยินของเด็กโดยใช้เครื่องช่วยฟัง
ปัจจุบันในประเทศไทยได้มีการจัดการศึกษาให้กับเยาวชนผู้พิการตั้งแต่รูปแบบที่ ๑ จนถึงรูปแบบที่ ๙ 
และมีแนวโน้ม ที่จะจัดให้เด็กพิการได้เรียนร่วมกับเด็กปกติมากยิ่งขึ้น
ได้มีหน่วยงานที่ให้บริการทางการศึกษาสำหรับเด็กพิการ อายุ ๐-๗ ปี เพื่อกระตุ้นพัฒนาการเด็ก 
รวมทั้งเตรียมความพร้อมให้กับเด็กพิการ 
ก่อนเข้าเรียนในชั้นอนุบาล และประถมศึกษาร่วมกับเด็กปกติ 
เช่น ศูนย์บริการช่วยเหลือระยะแรกเริ่มเด็กตาบอด และครอบครัว ของวิทยาลัยครูสวนดุสิต 
โครงการกระตุ้นเด็กปัญญาอ่อน ของโรงพยาบาลราชานุกูล 
โครงการกระตุ้นเด็กหูหนวกทางไปรษณีย์ ของมูลนิธิช่วยคนหูหนวกฯ เป็นต้น
#credit: https://saranukromthai.or.th/oldchild/1411
บุคลากรที่เกี่ยวข้องกับการฟื้นฟูสมรรถภาพเยาวชนผู้พิการ
บุคลากรที่เกี่ยวข้องกับการฟื้นฟูสมรรถภาพเยาวชนผู้พิการนั้น 
นอกเหนือจากบุคลากรที่ทำหน้าที่ฟื้นฟูสมรรถภาพเยาวชนผู้พิการทางการศึกษาแล้ว 
ยังมีบุคลากรผู้เชี่ยวชาญจากสาขาอื่นๆ ที่เกี่ยวข้อง 
เช่น ทางการแพทย์ ทางจิตวิทยา ทางสังคม ทางอาชีพ และอื่นๆ 
ฉะนั้นจึงมีการใช้กลุ่มบุคลากร หรือกลุ่มสหวิทยากร ร่วมกันทำงาน 
เพื่อช่วยฟื้นฟูสมรรถภาพเยาวชนผู้พิการ ซึ่งมีดังนี้
๑. ครูการศึกษาพิเศษ
เป็นผู้ที่ได้รับการศึกษา และฝึกอบรมมาเป็นพิเศษเฉพาะ เพื่อให้มีความรู้เกี่ยวกับพัฒนาการทั่วไป และพัฒนาการเฉพาะของเยาวชนผู้พิการ 
เทคนิคการสอนพิเศษ การใช้สื่อเครื่องมือ อุปกรณ์พิเศษ การตรวจสอบ และประเมินเด็กพิเศษ 
การกำหนดหลักสูตร และการให้คำปรึกษาแนะนำแก่ทั้งครูปกติ เด็กพิการ และพ่อแม่ 
ทั้งยังมีหน้าที่ให้บริการทั้งทางตรง และทางอ้อมแก่เยาวชนผู้พิการ และบุคคลอื่นๆ ที่เกี่ยวข้อง 
กล่าวคือ สอนเสริม หรือสอนซ่อมเสริมทักษะต่างๆ ให้กับเด็กพิการโดยตรง 
และ/หรือช่วยครูปกติจัดเตรียม และจัดหาสื่อวัสดุอุปกรณ์ และเครื่องมือพิเศษ 
ประสานงานบริการด้านอื่นๆ จัดหรือให้การอบรมแก่ผู้บริหารและครูทุกคนในโรงเรียน 
ติดตามความก้าวหน้าของเด็ก
๒. ครูปกติ
เป็นผู้ที่ได้รับการศึกษา และฝึกอบรมให้มีความรู้ในด้านการสอนเด็กปกติ 
และควรได้รับข้อมูล หรือการฝึกอบรมให้มีความรู้พื้นฐาน และความเข้าใจในการสอนเด็กพิการเรียนร่วม
ครูปกติมีหน้าที่ดำเนินโปรแกรมการเรียนการสอน และทำหน้าที่ประเมินผล 
จึงจำเป็นต้องหาเทคนิควิธีการสอน สื่อต่างๆ เพื่อช่วยให้เด็กพิเศษสามารถเรียนอยู่ในชั้นเรียนปกติได้ 
รวมทั้งเป็นผู้ให้ข้อมูลที่จำเป็นเกี่ยวกับตัวเด็ก
นอกจากนี้ยังต้องเข้าใจกระบวนการในการประสานงานกับบุคลากรอื่นๆ ที่เกี่ยวข้อง 
ที่จะต้องให้การบำบัดรักษา หรือฟื้นฟูสมรรถภาพให้แก่เยาวชนผู้พิการอย่างต่อเนื่อง 
เช่น นักกายภาพบำบัด นักโสตสัมผัสวิทยา แพทย์ นักแก้ไขการพูด เป็นต้น
๓. ผู้ช่วยครู
เป็นอาสาสมัคร หรือผู้ที่ทางโรงเรียนว่าจ้าง โดยได้รับการฝึกอบรมให้ทำหน้าที่ช่วยครูพิเศษประจำชั้นในการให้ความช่วยเหลือแก่เด็กพิการ
ขณะเด็กเรียน ทำกิจกรรมรับประทานอาหาร เข้าห้องน้ำ หรือช่วยในห้องสอนเสริม หรือห้องฟื้นฟูบำบัด
๔. ครูแนะแนว
เป็นผู้ที่ได้รับการศึกษา และฝึกอบรมด้านการศึกษา และจิตวิทยาการแนะแนว 
ทำหน้าที่เป็นนักสังคมสงเคราะห์ ในกรณีที่โรงเรียนไม่มีนักสังคมสงเคราะห์ 
ช่วยรวบรวมข้อมูลเกี่ยวกับเด็กพิเศษจากครู จากบันทึกของทางโรงเรียน พ่อแม่ หน่วยงานใน ชุมชน เป็นต้น 
เพื่อประสานโปรแกรมการศึกษากับฝ่ายต่างๆ ที่เกี่ยวข้อง 
ทำหน้าที่สื่อสารข้อมูลความก้าวหน้าของเด็ก ให้ผู้ที่เกี่ยวข้องทราบ 
รวมทั้งให้บริการแนะแนวทางการศึกษา และอาชีพด้วย
ครูสอนพูดให้เด็กหูตึง
๕. ครูสอนพูด
เป็นผู้ที่ได้รับการศึกษา และฝึกอบรมให้มีความสามารถสอนพูดและภาษาให้กับเด็กพิการ 
รวมทั้งสามารถแก้ไขการพูดไม่ชัด 
โดยร่วมมือกับนักแก้ไขการพูดในการวางแผนการสอนพูดและภาษา
๖. นักจิตวิทยาประจำโรงเรียน
หมายถึง ผู้ที่ได้รับการศึกษา และฝึกอบรมมาทางด้านจิตวิทยา 
สามารถทำการตรวจสอบทางจิตวิทยา ปรับพฤติกรรมเด็กพิการ 
ช่วยรวบรวมข้อมูลที่ได้จากการประเมินเด็ก 
สังเกตเด็กพิการในชั้นเรียนปกติ สัมภาษณ์พ่อแม่ หรือให้คำแนะนำแก่บุคคลอื่นๆ ที่เกี่ยวข้อง 
รวมทั้งอธิบาย หรือแปลความหมายผลการตรวจสอบให้พ่อแม่ ครู และผู้ที่เกี่ยวข้องได้ทราบ และเข้าใจ
๗. นักสังคมสงเคราะห์ประจำโรงเรียน
เป็นผู้ที่ได้รับการศึกษา และฝึกอบรมทางด้านสังคมสงเคราะห์ 
ทำหน้าที่ให้คำปรึกษาแนะนำ แก่พ่อแม่ ครู และตัวเด็กเอง 
ในเรื่องของการให้การสงเคราะห์แก่เด็กพิการที่มีปัญหาทางเศรษฐกิจ และความเป็นอยู่ของครอบครัว 
ศึกษาปัญหา และสภาพแวดล้อมของเด็ก 
โดยการเยี่ยมบ้าน ติดตามผล และประสานประโยชน์ระหว่างโรงเรียน องค์กรในชุมชน และทางบ้าน
๘. พยาบาลประจำโรงเรียน
เป็นผู้ที่ได้รับการศึกษา และฝึกอบรมด้านการพยาบาล ศึกษา 
ทำหน้าที่รวบรวมข้อมูลทางการแพทย์ ที่เกี่ยวกับเด็ก 
อธิบายถึงผลกระทบของความบกพร่องที่มีต่อการศึกษาของเด็ก 
ช่วยในการคัดแยกเด็กที่มีปัญหาทางการเห็น หรือการได้ยิน 
อธิบาย หรือแปลความหมายบันทึก หรือรายงานทางการแพทย์ 
ให้บริการแก่เด็กพิการที่เจ็บป่วยเรื้อรัง ที่ต้องการการเอาใจใส่ทางการแพทย์ติดต่อกัน 
รวมทั้งช่วยให้พ่อแม่ของเด็กพิการได้รับบริการทางการแพทย์ สำหรับลูกพิการของเขา
พยาบาลกำลังช่วยสอนเด็กพิการให้รับประทานอาหาร
๙. แพทย์
เป็นผู้ได้รับการศึกษา และฝึกอบรมให้เป็นผู้ชำนาญเฉพาะทาง 
เช่น แพทย์เวชศาสตร์ฟื้นฟู จิตแพทย์ จักษุแพทย์ 
ศัลยแพทย์ทางกระดูก กุมารแพทย์ แพทย์ทางด้าน หู คอ จมูก 
ทำหน้าที่ตรวจวินิจฉัย และให้การบำบัดรักษา 
เพื่อปรับสภาพความพิการ และฟื้นฟูสมรรถภาพของเด็กพิการ 
ติดตามผลการรักษา ฟื้นฟู 
โดยอาจเปลี่ยนแปลงการรักษา และฟื้นฟู ให้เหมาะสมกับความเปลี่ยนแปลงของความพิการ 
เพื่อทำให้การฟื้นฟูสมรรถภาพบรรลุผลสูงสุด
๑๐. นักกายภาพบำบัด
เป็นผู้มีความชำนาญในการใช้ทคนิครักษาผู้ป่วยด้วยเครื่องมือชนิดต่างๆ 
เพื่อพัฒนาความแข็งแรงของกล้ามเนื้อ การทรงตัว การเคลื่อนไหวของกล้ามเนื้อ 
และข้อต่อที่ทำหน้าที่ไม่ถูกต้องสมบูรณ์ 
ฝึกการใช้กายอุปกรณ์เสริมหรือเทียม และเครื่องช่วยในการเคลื่อนไหว 
รวมทั้งควบคุมการบำบัด ด้วยกายบริหารในกำหนดการต่างๆ ที่แพทย์สั่ง
นักกายภาพบำบัดกำลังช่วยฝึกกายภาพบำบัดให้กับเด็กพิการ
๑๑. นักกิจกรรมบำบัด
เป็นผู้มีความรู้ความชำนาญในการเลือกเฟ้นงานฝีมือ และกิจกรรมต่างๆ มาให้บุคคลพิการปฏิบัติ 
เพื่อให้เกิดผลทางการรักษา การปฏิบัติกิจวัตรประจำวัน รวมถึงการประกอบอาชีพ
นอกจากนี้ นักกิจกรรมบำบัดยังช่วยประดิษฐ์ หรือดัดแปลงอุปกรณ์ หรือเครื่องมือ เพื่อช่วยอำนวยความสะดวกในการปฏิบัติงานการเรียนการสอน 
ตลอดจนให้คำแนะนำที่จำเป็นแก่ครู และนักกายอุปกรณ์เสริมและเทียม
๑๒. นักกายอุปกรณ์เสริมและเทียม
เป็นผู้ผลิตกายอุปกรณ์เสริม ซึ่งเป็นอุปกรณ์ที่ใช้ในการเสริมความแข็งแรง ให้แก่ส่วนของร่างกายที่พิการ 
และดัดแก้ความพิการ ที่สามารถดัด แก้ไขได้ 
เช่น รองเท้าสำหรับคนพิการ เครื่องช่วยพยุง 
ปลอกคอกันสะเทือน อุปกรณ์ประคองข้อต่างๆ 
รวมทั้งผลิตกายอุปกรณ์เทียม ซึ่งเป็น อุปกรณ์ที่ใช้แทนส่วนของแขนขาที่ขาดหายไป 
เช่น นิ้วเทียม แขนและขาเทียม เป็นต้น
นักกายอุปกรณ์ฝึกการใช้ขาเทียมให้ผู้พิการ
๑๓. นักจิตวิทยาคลินิก
เป็นผู้ที่มีความรู้ความชำนาญในการตรวจและวินิจฉัยทางจิตวิทยา 
เพื่อนำข้อมูลมาประกอบการแก้ปัญหา 
เป็นผู้แก้ไขปัญหาทางพฤติกรรม และอารมณ์ 
รวมทั้งให้คำปรึกษาแนะนำแก้ไขปัญหาด้านสุขภาพจิต 
กระตุ้นให้บุคคลพิการมีกำลังใจในการที่จะฟื้นฟูสมรรถภาพอย่างเต็มที่ 
และให้ข้อเสนอแนะกับครูผู้สอนเด็กพิการด้วย
๑๔. นักแก้ไขการพูด
เป็นผู้ที่สามารถประเมิน และตรวจสอบความสามารถ และความ บกพร่องในการพูด 
เพื่อทำการส่งเสริมแก้ไขการพูด และพัฒนาการทางภาษาที่ผิดปกติ 
และเพื่อหาสาเหตุของความผิดปกติเหล่านั้น 
ซึ่งสามารถใช้เป็นแนวทางในการให้การรักษาอย่างถูกต้องของแพทย์ได้
๑๕. นักโสตสัมผัสวิทยา
เป็นผู้ที่สามารถตรวจ และวินิจฉัยสมรรถภาพการได้ยิน 
คัดเลือก ให้คำแนะนำ ติดตาม และประเมินผล 
การใช้เครื่องช่วยฟังทำการฟื้นฟูสมรรถภาพ การได้ยิน ฝึกฟัง 
ฝึกใช้การมองในการสื่อความหมาย 
พัฒนาภาษา และการพูด 
ให้คำแนะนำ ปรึกษาแก่ผู้ปกครองและครู 
ด้านจิตใจ สังคม และการจัดการศึกษาให้กับเด็กพิการที่มีความบกพร่องทางการได้ยิน 
และเด็กพิการอื่นๆ ที่มีปัญหาการพูด และภาษา
เด็กปัญญาอ่อนกำลังฝึกทักษะในการทำอาหาร
๑๖. ที่ปรึกษาด้านอาชีพ
เป็นผู้ให้คำแนะนำร่วมกับแพทย์ในการฝึกอาชีพที่เหมาะสม กับความพิการ ของบุคคล 
ทำหน้าที่ประเมินด้านอาชีพ เช่น ความสามารถ ความถนัด ความสนใจ และอุปนิสัย ในการทำงาน 
โดยใช้วิธีการสัมภาษณ์ การฝึกเตรียมอาชีพ 
รวมทั้งวิธีการตรวจสอบ ทางจิตวิทยา เพื่อประเมินระดับสติปัญญา
นอกจากนี้ ที่ปรึกษาด้านอาชีพ ยังมีหน้าที่กำหนดการฝึกอาชีพ แก้ปัญหาในการฝึกอาชีพ 
ตลอดจน จัดหางานที่เหมาะสมให้ทำ เมื่อฝึกอาชีพได้แล้ว
บุคคลที่ถึงแม้จะไม่ใช่ผู้เชี่ยวชาญแต่มีความสำคัญอย่างยิ่งในการฟื้นฟูสมรรถภาพ เยาวชนผู้พิการ 
คือ พ่อแม่หรือผู้ปกครอง ซึ่งจะเป็นผู้ให้ข้อมูลเกี่ยวกับการปฏิบัติของเด็ก ในเวลาที่อยู่นอกโรงเรียน 
ร่วมวางเป้าหมาย ทางการศึกษาสำหรับเด็ก 
ให้การสนับสนุน หรือทดแทนส่วนใดส่วนหนึ่งของโปรแกรมการศึกษา 
ที่ทางโรงเรียน หรือหน่วยงานของเด็กจัดให้ไม่สมบูรณ์ หรือขาดไป
#credit: https://saranukromthai.or.th/oldchild/1412
กฎหมายคนพิการ
ในประเทศต่างๆ เช่น ประเทศสหรัฐอเมริกา อังกฤษ ฟิลิปปินส์ และสวีเดน เป็นต้น 
ได้มีการตรากฎหมาย ระเบียบ และข้อบังคับ เพื่อคุ้มครองสิทธิประโยชน์ และสิทธิขั้นพื้นฐานของคนพิการ 
กล่าวคือ สิทธิในการศึกษา การทำงานประกอบอาชีพ การมีส่วนร่วม ในกิจกรรมต่างๆ ของสังคม 
จึงทำให้มีการจัดการ ให้การฟื้นฟูสมรรถภาพบุคคลพิการทุกด้าน 
คือ ด้านการแพทย์ การศึกษา สังคม และอาชีพ 
ในประเทศต่างๆ เหล่านี้
สัญลักษณ์สากลที่บอกให้ผู้พิการทราบว่าสามารถใช้สถานที่นั้นๆ ได้
สำหรับประเทศไทยนั้น ได้มีการดำเนินการร่าง "พระราชบัญญัติการฟื้นฟูสมรรถภาพคนพิการ" มาตั้งแต่ปี พ.ศ. ๒๕๒๒ 
โดยที่กรมประชาสงเคราะห์เป็นผู้รับผิดชอบ 
ทางกรมประชาสงเคราะห์ ได้ประกาศที่จะให้ พระราชบัญญัติการฟื้นฟูสมรรถภาพคนพิการ เป็นของขวัญแก่คนพิการไทย 
ในปีคนพิการสากล ที่ทางองค์การสหประชาชาติได้ประกาศไว้
ซึ่งตรงกับปี พ.ศ. ๒๕๒๔ แต่ก็ไม่บรรลุผล 
คนพิการจึงได้รวมตัวกันจัดตั้ง "สภาคนพิการทุกประเภทแห่งประเทศไทย" ขึ้นในปี พ.ศ. ๒๕๒๖ 
เพื่อรณรงค์ให้มีกฎหมายดังกล่าว 
สภาคนพิการฯ ได้จัดสัมมนาในระหว่างกลุ่มคนพิการด้วยกัน และกับบุคคลที่เกี่ยวข้องจากหน่วยงานต่างๆ หลายครั้ง 
เพื่อนำข้อมูลมายกร่าง พระราชบัญญัติการฟื้นฟูสมรรถภาพคนพิการ เสนอต่อรัฐบาล 
ในขณะเดียวกัน ทางกรมประชาสงเคราะห์ ก็ได้นำร่างพระราชบัญญัติ ที่กรมประชาสงเคราะห์เป็นผู้รับผิดชอบ 
เสนอคณะกรรมการพิจารณาร่างกฎหมาย ของกระทรวงมหาดไทย 
และได้รับการพิจารณาให้มีการปรับปรุงแก้ไข 
และให้ดำเนินการจัดหาข้อมูลเพิ่มเติม เพื่อประกอบการพิจารณาใหม่ 
ต่อมาได้นำเสนอคณะรัฐมนตรี และจนในที่สุดคณะรัฐมนตรีที่ประชุมวันที่ ๑๔ พฤษภาคม ๒๕๓๔ 
ก็ได้สร้างประวัติศาสตร์ขึ้น โดยมีมติเห็นชอบด้วยตามร่าง พระราชบัญญัติการฟื้นฟูสมรรถภาพคนพิการ ที่คณะกรรมการกฤษฎีกาได้ตรวจสอบพิจารณา 
และยังให้กระทรวงมหาดไทย และคณะกรรมการกฤษฎีกา แก้ไขเพิ่มเติม 
โดยให้คงหลักการเดิมในร่างมาตรา ๑๗ คือ 
การกำหนดให้เจ้าของอาคาร สถานที่ ยานพาหนะ หรือบริการสาธารณะอื่นๆ จัดอุปกรณ์อำนวยความสะดวกแก่คนพิการ 
และกำหนดให้นายจ้าง หรือสถานประกอบการของรัฐ หรือสถานประกอบการ ของเอกชน รับคนพิการเข้าทำงานในอัตราส่วนที่เหมาะสมกับลูกจ้างอื่น 
แต่ให้ปรับลักษณะที่เป็นบทบังคับ บทกำหนดโทษ ในร่างมาตรา ๑๘ เป็นลักษณะให้การสนับสนุน ให้สิ่งจูงใจให้ปฏิบัติ 
เช่น กำหนดให้เจ้าของอาคารสถานที่ ยานพาหนะ หรือบริการสาธารณะสุขอื่นๆ ที่จัดสิ่งอำนวยความสะดวกแก่คนพิการ 
สามารถนำค่าใช้จ่ายที่เสียไป เพื่อการนั้น ตามจำนวนที่เหมาะสม ไปหักเป็นค่าลดหย่อน เพื่อประโยชน์ในการคำนวณภาษีเงินได้ 
และผู้ใดจ้างคนพิการปฏิบัติงาน ให้สามารถหักค่าใช้จ่ายเป็นค่าลดหย่อนภาษีได้เป็น ๒ เท่า เป็นต้น 
ทางคณะกรรมการกฤษฎีกาจึงได้แก้ไขเพิ่มเติม ตามมติคณะรัฐมนตรี 
และได้นำเสนอคณะรัฐมนตรีอีกครั้งหนึ่งในวันที่ ๑๓ สิงหาคม ๒๕๓๔ 
ซึ่งคณะรัฐมนตรีก็ได้มีมติ ให้นำเสนอร่าง พระราชบัญญัติการฟื้นฟูสมรรถภาพคนพิการ ต่อสภานิติบัญญัติแห่งชาติ 
สภานิติบัญญัติแห่งชาติได้มีมติ ผ่านพระราชบัญญัติดังกล่าวในวาระที่หนึ่ง 
พร้อมทั้งได้ส่งให้คณะกรรมาธิการการปกครองพิจารณา จนเสร็จสิ้น 
แล้วจึงนำเสนอสภานิติบัญญัติแห่งชาติในวาระที่สอง และที่สาม 
ซึ่งที่ประชุมได้มีมติผ่านร่างพระราชบัญญัติดังกล่าวทั้ง ๒ วาระ 
รัฐบาลจึงได้นำร่าง พระราชบัญญัติการฟื้นฟูสมรรถภาพคนพิการ ขึ้นทูลเกล้าฯ ถวาย
พระบาทสมเด็จพระเจ้าอยู่หัว เพื่อทรงลงพระปรมาภิไธย 
และได้นำไปประกาศในราชกิจจานุเบกษา เล่ม ๑๐๘ ตอนที่ ๒๐๕ 
ลงวันที่ ๒๕ พฤศจิกายน พ.ศ.๒๕๓๔ แล้ว
จากปี พ.ศ. ๒๕๒๒ จนถึงปี พ.ศ. ๒๕๓๔ รวมเป็นเวลาประมาณ ๑๒ ปี 
ทั้งฝ่ายรัฐบาล และหน่วยงานทุกหน่วยที่เกี่ยวข้อง กับบุคคลพิการเห็นพ้องกันว่า 
ถึงเวลาที่เราจะต้องมอบกฏหมายฉบับนี้แก่คนพิการ 
เพื่อประกาศอย่างชัดแจ้งว่า ทั้งรัฐบาล และปวงชนชาวไทย มีความเห็นว่า 
คนพิการเป็นทรัพยากรมนุษย์ ที่สำคัญของประเทศ และจะไม่ถูกปล่อยปละละเลยอีกต่อไป 
คนพิการจะได้รับการพัฒนาฟื้นฟูสมรรถภาพทุกด้าน และมีสิทธิเสรีภาพเท่าเทียมกับคนปกติ 
และมีการเปิดโอกาสให้คนพิการเข้าร่วมกิจกรรมทางการเมือง และสังคมได้อย่างเต็มที่ 
เพื่อให้คนพิการสามารถดำรงชีวิตยู่ในสังคมไทยได้อย่างมีศักดิ์ศรี
#credit: https://saranukromthai.or.th/oldchild/1413
สรุปประเด็นสำคัญของพระราชบัญญัติการฟื้นฟูสมรรถภาพคนพิการ พ.ศ. ๒๕๓๔
๑. ให้มีคณะกรรมการคณะหนึ่งเรียกว่า "คณะกรรมการฟื้นฟูสมรรถภาพคนพิการ" 
มีหน้าที่หลักดังนี้ คือ เสนอแนะนโยบายการดำเนินงาน 
และแผนบริหารงาน เกี่ยวกับการสงเคราะห์การพัฒนา และการฟื้นฟูสมรรถภาพคนพิการต่อรัฐมนตรี 
เพื่อนำเสนอคณะรัฐมนตรีพิจารณาให้ความเห็นชอบ 
และมอบหมายให้ส่วนราชการ หรือหน่วยงานของรัฐที่เกี่ยวข้องรับไปดำเนินการ ตามอำนาจหน้าที่ต่อไป 
พร้อมทั้งให้คำแนะนำ ปรึกษา เสนอความเห็น แก่รัฐมนตรีในการปฏิบัติตามพระราชบัญญัตินี้ 
สนับสนุน และส่งเสริมการดำเนินงาน โดยให้ความช่วยเหลือทางวิชาการ เงินอุดหนุน ฯลฯ แก่ส่วนราชการ หน่วยงานของรัฐ
และเอกชน ที่เกี่ยวข้องกับการให้การสงเคราะห์ การพัฒนา และการฟื้นฟูสมรรถภาพคนพิการ 
จัดทำโครงการ และวางระเบียบข้อบังคับ และข้อกำหนดต่างๆ 
ภายในขอบเขตการดำเนินงานเกี่ยวกับการสงเคราะห์ การพัฒนา และการฟื้นฟูสมรรถภาพคนพิการ 
อนุมัติโครงการ หรือแผนงานที่จะใช้เงินกองทุนฟื้นฟูสมรรถภาพคนพิการ 
และวางระเบียบเกี่ยวกับการบริหาร และการใช้จ่ายเงินกองทุนดังกล่าว 
รวมทั้งปฏิบัติงานอื่น ตามที่รัฐมนตรีมอบหมาย
๒. ให้บริการฟื้นฟูสมรรถภาพทุกด้าน 
คือ ด้านการแพทย์ การศึกษา การสังคม 
และการอาชีพครบทุกด้านแก่คนพิการ 
รวมทั้งกำหนดให้มีศูนย์เทคโนโลยีทางการศึกษาพิเศษ ในสังกัดกระทรวงศึกษาธิการ
๓. ให้จัดตั้ง "กองทุนฟื้นฟูสมรรถภาพคนพิการ" ขึ้น 
ในสำนักงานคณะกรรมการฟื้นฟูสมรรถภาพคนพิการ 
เพื่อดำเนินงาน และสงเคราะห์ช่วยเหลือคนพิการ 
สนับสนุนสถาบันบริการด้านการฟื้นฟูสมรรถภาพทุกด้าน 
รวมทั้งสนับสนุนศูนย์เทคโนโลยีทางการศึกษาพิเศษด้วย
๔. ให้เจ้าของอาคารสถานที่ ยานพาหนะ หรือบริการสาธารณะอื่นๆ จัดอุปกรณ์อำนวยความสะดวกแก่คนพิการ
๕. ให้นายจ้าง หรือเจ้าของสถานประกอบการของเอกชน รับคนพิการเข้าทำงาน 
ตามลักษณะของงาน ในอัตราส่วนที่เหมาะสมกับลูกจ้างอื่น
#credit: [https://saranukromthai.or.th/oldchild/1414](https://saranukromthai.or.th/oldchild/1414)
หน่วยงานที่เกี่ยวข้อง
ในประเทศไทยมีหน่วยงานที่ทำงานเกี่ยวข้องกับบุคคลพิการ ทั้งของภาครัฐบาล และภาคเอกชนอยู่เป็นจำนวนไม่น้อย 
ซึ่งแสดงให้เห็นว่า แม้ประเทศไทยยังไม่มีการตราพระราชบัญญัติ เกี่ยวกับคนพิการก็ตาม 
แต่สังคมของเราก็ได้มีหน่วยงาน และองค์กรต่างๆ ที่ตระหนักในหน้าที่ 
และมีความเห็นว่า สังคมควรต้องให้การสงเคราะห์ แก่บุคคลพิการ
ในที่นี้จะขอยกตัวอย่างหน่วยงานที่เกี่ยวข้อง ที่เป็นของภาครัฐบาล และภาคเอกชน
ที่ดำเนินงานเพื่อคนพิการดังต่อไปนี้
หน่วยงานของภาครัฐบาล
๑. กรมประชาสงเคราะห์ กระทรวงมหาดไทย 
จัดบริการในลักษณะ
(๑) สถานสงเคราะห์แก่ทั้ง เด็กและผู้ใหญ่
(๒) สถานฝึกอาชีพและฟื้นฟู สมรรถภาพด้านอาชีพแก่เยาวชน และผู้ใหญ่ พิการ ทั้งชายและหญิง
(๓) การฟื้นฟูสมรรถภาพ ทางการแพทย์
กรมประชาสงเคราะห์ กระทรวงมหาดไทย เป็นหน่วยงานของภาครัฐที่ทำงานเกี่ยวข้องกับบุคคลพิการ
โดยมีหน่วยงานต่างๆ รับผิดชอบดังนี้
๒.๑ กรมสามัญศึกษา
ให้บริการด้านการศึกษาพิเศษในลักษณะ
(๑) โรงเรียนพิเศษสำหรับเด็กพิการเฉพาะประเภท เช่น โรงเรียนสอนเด็กหูหนวก และหูตึง โรงเรียน สอนเด็กตาบอด
(๒) การส่งบุคลากรไปช่วยสอน ตามโรงเรียนการศึกษาพิเศษต่างๆ เช่น โรงเรียน สอนคนตาบอดกรุงเทพ โรงเรียนศรีสังวาลย์ 
สอนเด็กพิการทางแขนขาและลำตัว สถานสงเคราะห์เด็กพิการ และทุพพลภาพปากเกร็ด
(๓) การจัดโครงการเรียนร่วมให้เด็กพิการเข้าเรียน ร่วมกับเด็กปกติ เช่น เด็กตาบอด เด็กเรียนช้า
๒.๒ สำนักงานการประถมศึกษาแห่งชาติ
ให้บริการด้านการศึกษาพิเศษในลักษณะจัด โครงการเรียนร่วมระหว่างเด็กพิการกับเด็กปกติ
๒.๓ กรมการฝึกหัดครู
ทำการผลิตครูการศึกษาพิเศษระดับ ปริญญาตรี และมีหน่วยสาธิตสอนเด็กหูตึงในระดับอนุบาล 
โดยใช้ระบบการสอนพูด และศูนย์บริการช่วยเหลือระยะแรกเริ่มเด็กตาบอด และครอบครัว 
ที่ช่วยกระตุ้นพัฒนาการ และเตรียมความพร้อมเด็กตาบอด และเด็กเห็นเลือนลาง อายุ ๐-๗ ปี รวมทั้งให้คำแนะนำปรึกษา สาธิตวิธีการเลี้ยงลูกตาบอดแก่ครอบครัว
๑. สภาสังคมสงเคราะห์แห่งประเทศไทย ในพระบรมราชูปถัมภ์ 
ให้บริการในลักษณะ การส่งเสริมอาชีพ คำปรึกษาแนะนำเกี่ยวกับการป้องกัน
บำบัดรักษาและฟื้นฟูสมรรถภาพคนพิการ
สภาสังคมสงเคราะห์แห่งประเทศไทย ในพระบรมราชูปถัมภ์
๒. มูลนิธิสายใจไทย ในพระบรมราชินูปถัมภ์ 
ให้บริการช่วยเหลือทหาร ตำรวจ ข้าราชการ และราษฎรอาสาสมัคร 
ที่บาดเจ็บ พิการ และเสียชีวิต จากการสู้รบกับผู้ก่อการร้ายคอมมิวนิสต์ และผู้รุกล้ำอธิปไตย
มูลนิธิสายใจไทย ในพระบรมราชินูปถัมภ์
๓. มูลนิธิสถาบันแสงสว่าง
ให้บริการทดสอบเด็ก จัดโปรแกรมการสอนเด็กพิเศษ ประเภทต่างๆ เป็นรายบุคคล
จัดการบำบัด เตรียมความพร้อม บริการสำหรับผู้ปกครอง ประสานงาน
และแลกเปลี่ยนความรู้ และประสบการณ์ กับสถาบันอื่น
๔. มูลนิธิอนุเคราะห์คนพิการ ในพระบรมราชินูปถัมภ์ 
ให้บริการช่วยเหลือในการฟื้นฟู บำบัดสมรรถภาพ ทั้งทางร่างกาย จิตใจ และ สังคม 
รวมทั้งสวัสดิการที่จำเป็นแก่เด็กและผู้ใหญ่ ซึ่งพิการแขนขาลำตัว
๕. มูลนิธิอนุเคราะห์คนหูหนวก ในพระบรมราชินูปถัมภ์
ให้บริการแก่คนหูหนวกทั่วประเทศ
๖. มูลนิธิช่วยคนตาบอดแห่งประเทศไทย ในพระบรมราชินูปถัมภ์
ดำเนินงานของ โรงเรียนสอนคนตาบอดกรุงเทพ รับนักเรียนอายุ ๖-๑๒ ปี 
ตั้งแต่ชั้นอนุบาลถึงชั้นมัธยมศึกษา ปีที่ ๓
จัดศูนย์ฝึกอาชีพให้ทั้งกับหญิงและชายตาบอด 
จัดศูนย์พัฒนาอาชีพ และจัดห้องสมุดคอลฟิลด์ 
ผลิตหนังสือเบรลล์ สำหรับคนตาบอด
ห้องสมุดคอลฟิลด์ของมูลนิธิช่วยคนตาบอดแห่งประเทศไทยในพระบรมราชินูปถัมภ์
๗. มูลนิธิธรรมมิกชนเพื่อคนตาบอดแห่งประเทศไทย ในพระบรมราชูปถัมภ์
ให้บริการเตรียมเด็กตาบอดอายุ ๕-๑๒ ปี เพื่อจัดส่งไปเข้าเรียนร่วมในโรงเรียนปกติ 
โดยมูลนิธิสนับสนุนค่าใช้จ่ายผลิตสื่อการเรียน และตำราเรียนเป็นอักษรเบรลล์ และตำราเทป
บริการด้านที่พักอาศัย อาหาร ให้นักเรียนตาบอด 
และฝึกอบรมให้สามารถดำรงชีวิตในสภาพที่เป็นจริง ของคนตาบอดในชนบท
๘. มูลนิธิเพื่อเด็กพิการ
จัดศูนย์สาธิตการฟื้นฟูเด็กซีรีบรัล พัลซี โดยบริการให้การศึกษาแก่เด็กและฝึกกายภาพบำบัด
สำหรับเด็กที่อยู่ในศูนย์สาธิต ให้การฟื้นฟูเด็กพิการในชุมชน 
ประสานงานกับโรงพยาบาล เพื่อส่งผู้ป่วย 
รวมทั้งให้การศึกษาฝึกอบรมแก่ผู้ที่เกี่ยวข้อง 
เช่น อนามัยตำบล ครู ผู้ปกครอง และให้การศึกษา
และสร้างทัศนคติทางบวกโดย การเผยแพร่ข้อมูล
๙. สหทัยมูลนิธิ
ให้บริการฟื้นฟูสภาพครอบครัว และช่วยเหลือบิดามารดานอกสมรส ที่มีบุตร อายุระหว่าง ๐-๖ ปี
อุปการะเด็กอายุ ๐-๖ ปี ให้ชั่วคราว
บริการจัดหาครอบครัวบุญธรรม พัฒนาเด็กที่มีความต้องการพิเศษ จัดนันทนาการ สำหรับผู้ป่วยเด็กในโรงพยาบาล
บริการสวัสดิการ เด็กในชุมชนแออัด บริการพัฒนาคุณภาพชีวิต เด็กด้อยโอกาส และบริการส่งเสริมสุขภาพอนามัยเด็กในชนบท
๑๐. สภาคนพิการทุกประเภทแห่งประเทศไทย
#credit: https://saranukromthai.or.th/oldchild/1415
บทสรุป
การที่ประเทศไทยได้ให้ความสำคัญต่อบุคคลพิการ 
โดยได้จัดให้มีการศึกษาพิเศษในรูปแบบต่างๆ กัน 
รวมทั้งยังมีการร่วมมือกันระหว่างหน่วยงานต่างๆ ของภาครัฐบาล และเอกชน 
ทำให้การให้ความช่วยเหลือ สงเคราะห์ และการฟื้นฟูสมรรถภาพบุคคลพิการ มีประสิทธิภาพยิ่งขึ้นแล้วก็ตาม 
แต่ยังมีบุคคลพิการจำนวนมาก ที่มีความรู้สึกว่า สังคมไทยยังไม่ค่อยยอมรับคนพิการ 
ในแง่การงานอาชีพ และการสังคม 
กล่าวคือ สังคมให้ความเห็นใจ แต่หากจะต้องว่าจ้างบุคคลพิการเข้าทำงาน 
หรือคบหาสมาคมกับบุคคลพิการ ก็ยังมีทัศนคติเชิงลบ 
และยังไม่มีความแน่ใจว่า บุคคลพิการจะสามารถประกอบอาชีพได้ 
หรือหากจำเป็นต้องมีการปรับเปลี่ยนอุปกรณ์ หรือสถานที่ 
ก็รู้สึกว่า เป็นภาระหน้าที่มากเกินไป ที่จะต้องมาทำเพื่อคนพิการ 
ฉะนั้น ในฐานะที่เราทุกคนเป็นประชาชนคนไทย ในสังคมไทย 
เราจึงควรทราบถึงแนวปฏิบัติต่อคนพิการ 
เพื่อให้คนพิการได้อยู่ร่วมกับคนปกติ ในสังคมไทยอย่างมีความสุข และมีประสิทธิภาพ
#credit: https://saranukromthai.or.th/oldchild/1416
แนวทางในการปฏิบัติของประชาชนทั่วไปต่อบุคคลพิการ
๑. ศึกษาหาความรู้จากแหล่งต่างๆ เกี่ยวกับบุคคลพิการทุกประเภท 
เพื่อทำให้เกิดความรู้ ความเข้าใจ ในสภาพความพิการ 
แล้วจะทำให้อคติ ความกลัว ความรังเกียจ ทัศนคติเชิงลบต่างๆ หมดไป
ทำให้เกิดการยอมรับบุคคลพิการได้มากขึ้น
๒. เมื่อสามารถยอมรับบุคคลพิการได้แล้ว 
ก็สามารถให้การสนับสนุนส่งเสริมให้เขามีโอกาสได้แสดงความสามารถ 
ให้โอกาสเขาได้ทำงานร่วมกับคนปกติ
๓. ถ่ายทอดทัศนคติเชิงบวก หรือที่ถูกต้องให้กับบุคคลอื่นๆ ที่ยังไม่เข้าใจบุคคลพิการ 
โดยให้ข้อมูลที่เป็นจริงแก่บุคคลเหล่านั้น
๔. ถ่ายทอดความรู้ความเข้าใจเกี่ยวกับบุคคลพิการ 
เพื่อให้ประชาชนทั่วไปมีความรู้ ความเข้าใจ ที่ถูกต้องเกี่ยวกับคนพิการ
๕. ศึกษาหาข้อมูลเกี่ยวกับหน่วยงานที่ให้บริการแก่บุคคลพิการ และครอบครัว 
เพื่อช่วยแนะนำบุคคลพิการ และครอบครัว ให้ได้รู้จัก และใช้บริการที่เป็นประโยชน์ต่อบุคคลพิการ
๖. ให้การสนับสนุน และเร่งรัดให้รัฐบาล และหน่วยงานที่เกี่ยวข้อง
ออกกฎข้อบังคับ และระเบียบการปฏิบัติงานการฟื้นฟูสมรรถภาพคนพิการ 
เพื่อบุคคลพิการจะได้มีโอกาสรับสิทธิ ที่พึงมีพึงได้ตามกฎหมาย 
และมีโอกาสได้ใช้ชีวิตร่วมกับบุคคลอื่นๆ ในสังคมของคนปกติ
